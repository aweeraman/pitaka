<!DOCTYPE html>
<html>
<head>
    <meta charset="UTF-8">
    <title>පත්ත නික්කුජ්ජන කර්මය - බෞද්ධයාගේ අත්පොත</title>
    <meta name="description" content="බෞද්ධයාගේ අත්පොත - රේරුකානේ චන්දවිමල හිමි">
    <meta property="og:type" content="article">
    <meta property="og:title" content="පත්ත නික්කුජ්ජන කර්මය - බෞද්ධයාගේ අත්පොත"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="bauddhayage-athpotha" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#8-6"><i class="material-icons">toc</i>බෞද්ධයාගේ අත්පොත</a><i class="material-icons">navigate_next</i><a class="button" href="8.html">උපාසකත්වය ගැන දැන ගත යුතු කරුණු</a></nav>
  <div class="heading-bar">
    <h2>පත්ත නික්කුජ්ජන කර්මය</h2><i class="material-icons star-icon undefined" data-bookmark="{&quot;ids&quot;:[8,6],&quot;headings&quot;:[&quot;උපාසකත්වය ගැන දැන ගත යුතු කරුණු&quot;,&quot;පත්ත නික්කුජ්ජන කර්මය&quot;],&quot;book&quot;:{&quot;name&quot;:&quot;බෞද්ධයාගේ අත්පොත&quot;,&quot;folder&quot;:&quot;bauddhayage-athpotha&quot;}}">star_outline</i><i class="material-icons share-icon" file-name="8-6.html">share</i>
  </div>
  <p>පත්ත නික්කුජ්ජන කර්මය යනු නො හික්මුනා වූ ගිහියන් හික්මවීම පිණිස බුදුන් වහන්සේ විසින් පනවන ලද දඬුවමකි. එය පළමු කොට පනවන ලද්දේ <b>දබ්බමල්ල</b> ස්ථවිරයන් වහන්සේට බොරු චෝදනාවක් ඇති කළ <b>වඩ්ඪ</b> නම් වූ ලිච්ඡවී පුත්‍ර‍යාට ය. ඒ දඬුවම පැමිණවීමට සුදුසු වරද අටක් ඇත්තේ ය. ඒ මෙසේ ය.</p>
  <p><b>“අට්ඨහි භික්ඛවෙ අඞ්ගෙහි සමන්නාගතස්ස උපාසකස්ස පත්තො නික්කුජ්ජිතබ්බො, භික්ඛූනං අලාභාය පරිසක්කති. භික්ඛූනං අනත්ථාය පරිසක්කති. භික්ඛූනං අවාසාය පරිසක්කති. භික්ඛූනං අක්කෝසති පරිභාසති, භික්ඛු භික්ඛූහි භෙදෙති, බුද්ධස්ස අවණ්ණං භාසති, ධම්මස්ස අවණ්ණං භාසති. සඞ්ඝස්ස අවණ්ණං භාසති. අනුජානාමි භික්ඛවේ ඉමෙහි අට්ඨහි අඞ්ගෙහි සමන්නාගතස්ස උපාසකස්ස පත්තං නික්කුජ්ජිතුං”</b></p>
  <p>එහි තේරුම මෙසේ ය:</p>
  <p>මහණෙනි! අංග අටකින් යුක්ත වූ උපාසකයා හට පත්තනික්කුජ්ජනය කළ යුත්තේ ය.</p>
  <ol>
    <li>භික්ෂූන්ට අලාභ කරනු පිණිස උත්සාහ කෙරේ ද?</li>
    <li>භික්ෂූන්ට අනර්ථ කිරීමට උත්සාහ කෙරේ ද?</li>
    <li>භික්ෂූන් වහන්සේලාට ආවාසයන්හි නො විසිය හැකි වනු පිණිස උත්සාහ කෙරේ ද?</li>
    <li>භික්ෂූන්ට ආක්‍රෝශ පරිභව කෙරේ ද,</li>
    <li>භික්ෂූන් භික්ෂූන් හා බිඳවා ද,</li>
    <li>බුදුන්ගේ අගුණ කියා ද,</li>
    <li>ධර්මයේ අගුණ කියා ද,</li>
    <li>සංඝයාගේ අගුණ කියා ද,</li>
  </ol>
  <p>මහණෙනි, මේ අංග අටින් යුක්ත වූ උපාසකයා හට පත්තනික්කුජ්ජනය කිරීමට අනුදනිමි.</p>
  <p><b>පත්ත නික්කුජ්ජන</b> යන වචනයේ තේරුම පාත්‍ර‍ය මුනින් නැවීමය යනු යි. යම්කිසි ගිහියෙක් කියන ලද කරුණු අට අතුරෙන් යමක් කෙළේ නම් එකල්හි සංඝයා රැස්ව කර්ම වාක්‍යය කියා ඒ කර්මය කළ යුතු ය. එය කළ පසු ඒ තැනැත්තා හට සියලු ම භික්ෂූන් විසින් පාත්‍ර‍ය මුනින් නවන ලද්දේ වේ. එකම භික්ෂුවකටවත් ඉන් පසු ඒ තැනැත්තා දෙන දෙයක් පිළිගත නො හැකිය. කර්මය කරනු ලැබූ උපාසක තැන නැවත සංවරයෙහි පිහිටා සංඝයාගෙන් සමාව ඉල්ලා සිටිය හොත් නැවත සංඝයා රැස් ව ඒ කර්මය සන්සිඳවනු ලැබේ. ඉන්පසු ඔහුට නැවත භික්ෂූන්ට සිව්පසය පිළිගැන්වීමට අවකාශ ලැබේ. ගිහියන්ට බුදුන් වහන්සේ විසින් පනවා තිබෙන දඬුවම මෙ පමණ ය.</p>
  <nav class="bottom"><a class="button prev" href="8-5.html"><i class="material-icons">arrow_back</i>භික්ෂූන් වහන්සේ විසින් නො යා යුතු කුලය.</a><a class="button next" href="8-7.html">උපාසකවරුන් විසින් නො කළ යුතු වෙළඳාම් පස. <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>