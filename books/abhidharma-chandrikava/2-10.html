<!DOCTYPE html>
<html>
<head>
    <meta charset="UTF-8">
    <title>10. අහේතුක ක්‍රියා සිත් (3) තුන. - අභිධර්ම චන්ද්‍රිකාව</title>
    <meta name="description" content="අභිධර්ම චන්ද්‍රිකාව - මාතර ශ්‍රී ධර්මවංශ හිමි">
    <meta property="og:type" content="article">
    <meta property="og:title" content="10. අහේතුක ක්‍රියා සිත් (3) තුන. - අභිධර්ම චන්ද්‍රිකාව"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="abhidharma-chandrikava" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#2-10"><i class="material-icons">toc</i>අභිධර්ම චන්ද්‍රිකාව</a><i class="material-icons">navigate_next</i><a class="button" href="2.html">පළමු වන චිත්ත පාදය</a></nav>
  <div class="heading-bar">
    <h2>10. අහේතුක ක්‍රියා සිත් (3) තුන.</h2><i class="material-icons star-icon undefined" data-bookmark="{&quot;ids&quot;:[2,10],&quot;headings&quot;:[&quot;පළමු වන චිත්ත පාදය&quot;,&quot;10. අහේතුක ක්‍රියා සිත් (3) තුන.&quot;],&quot;book&quot;:{&quot;name&quot;:&quot;අභිධර්ම චන්ද්‍රිකාව&quot;,&quot;folder&quot;:&quot;abhidharma-chandrikava&quot;}}">star_outline</i><i class="material-icons share-icon" file-name="2-10.html">share</i>
  </div>
  <ol>
    <li><b>උපෙක්ඛා සහගත පඤ්චද්වාරාවජ්ජන චිත්තය,</b></li>
    <li><b>උපෙක්ඛා සහගත මනොද්වාරාවජ්ජන චිත්තය,</b></li>
    <li><b>සොමනස්ස සහගත හසිතුප්පාද චිත්තය,</b></li>
  </ol>
  <p>ක්‍රියා සිත් නම් කුසලාකුසලුත් නොවන විපාකත් නොවන චිත්තයෝ ය. ඔව්හු ද සහේතුක ය. අහේතුක ය යි දෙවැදෑරුම් වෙති. අහේතුක ක්‍රියා සිත් නම් යට කී හේතු වලින් එක හේතුවකුදු නොයෙදෙන චිත්තයෝ ය. ඔව්හු තුන් දෙනෙකි.</p>
  <p>1. චක්‍ෂුරාදි ද්වාරවලින් අරමුණු නොලැබැ නිදියෙන කලක් මෙන් නිශ්චල වැ පවත්නා සිත භවාංග චිත්තය යි කියනු ලැබේ. නොයෙක් දිගට නූල් ඇදගෙන ඒ මැදට වී නිසල වැ සිටිනා මකුළුවකු මෙනි.</p>
  <p>පංචද්වාරයන් අතුරෙන් යම් ද්වාරයෙක අරමුණක් හැපුණු විට ඒ භවාඞ්ග සන්තතිය සෙලවී සිඳී පස්දොරන අතුරෙන් කවර දොරකින් මේ අරමුණ ආයේ දැ යි බලන්නාක් මෙන් උපදින සිත පඤ්චද්වාරාවජ්ජන චිත්තය යි. මකුළු නූලේ සතකු රැඳුණු කල තමා සෙලවුම් කෑයෙන් කවර නූලකින් ඒ සතා රැඳුණේ දැයි පරීක්‍ෂා කොට බලන මකුළුවා මෙනි. එ ද සොම්නස් හෝ දොම්නස් වන්නට ශක්ති මඳ හෙයින් උපේක්‍ෂා සහගත ම වේ. මේ <b>උපෙක්ඛා සහගත පඤ්චද්වාරාවජ්ජන චිත්තය</b> පූර්ව කුසලාකුසලයෙක විපාක නොවේ. එසේ ම ඊට මතු විපාක නො ලැබෙන හෙයින් කුශලාකුශල කර්මයක් ද නොවේ. හුදෙක් ක්‍රියා මාත්‍රයෙකැ යි දතයුතු.</p>
  <p>2. මනොද්වාරයෙහි වැටුණු අරමුණ ආවර්ජනය කරන චිත්තය මනොද්වාරාවජ්ජන චිත්තය යි. එ ද උපෙක්ඛා සහගත ම හෙයින් <b>උපෙක්ඛා සහගත මනොද්වාරාවජ්ජන</b> <b>චිත්තය</b> යි කියනු ලැබේ. මනොද්වාරය නම් ආවර්ජනයට නැමුණු භවාඞ්ග චිත්තය යි. මෙය ම පංචද්වාරික චිත්ත වීථින්හි දී “වොත්‍ථපන චිත්තය”යි කියනු ලැබේ. මෙ ද කර්මයක් හෝ විපාකයක් නො වන ක්‍රියා මාත්‍රයෙකි.</p>
  <p>3. හසිතුප්පාද නම් සිනා ඉපැදවීම ය. රහතන් වහන්සේට අනෞදාරීකාරම්මණයෙහි (-සුළු අරමුණුවලදී සිනා උපදවන සිත <b>“සොමනස්ස සහගත හසිතුප්පාද චිත්තය”</b> යි. මේ ද, ක්‍රියාවෙක, කර්ම හෝ විපාක නොවේ. මේ අටළොස් චිත්තයන්ගේ විශේෂ විභාග මතු පැහැදිලි වන බව දතයුතු යි. </p>
  <div class="gatha">
    <p><b>“පාපාහෙතූක මුත්තානි සොභනානීති වුච්චරෙ,</b></p>
    <p><b>එකූනසට්ඨිචිත්තානි අථෙකනවුතිපි වා”</b></p>
  </div>
  <p>අකුසල සිත් 12 හා මේ අහේතුක සිත් 18 හැර මතු කියනු ලබන සිත් 59 හෝ 91 සෝභන සිත් නම් වේ. </p>
  <div class="subhead">
    <p>ප්‍රශ්න</p>
  </div>
  <ol>
    <li>අහේතුක ක්‍රියා සිත් කෙතෙක් ද? කවරහු ද?</li>
    <li>පංචද්වාරාවජ්ජනය යනු කිම?</li>
    <li>හසිතුප්පාද චිත්තය කවරකුහට කුමක් නිසා උපදී ද?</li>
    <li>මනොද්වාරාවර්ජන චිත්තය උපදින සැටි දක්වනු.</li>
    <li>සෝභන යන නාමය නො ලැබෙන සිත් කවරේ ද?</li>
  </ol>
  <nav class="bottom"><a class="button prev" href="2-9.html"><i class="material-icons">arrow_back</i>9. කුසල අහෙතුක විපාක සිත් (8) අට.</a><a class="button next" href="2-11.html">11. කාමාවචර කුසල සිත් (8) අට <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>