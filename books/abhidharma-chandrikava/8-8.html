<!DOCTYPE html>
<html>
<head>
    <meta charset="UTF-8">
    <title>8. බෝධිපාක්‍ෂික ධර්ම (සෘද්ධිපාද, ඉන්ද්‍රිය, බල) - අභිධර්ම චන්ද්‍රිකාව</title>
    <meta name="description" content="අභිධර්ම චන්ද්‍රිකාව - මාතර ශ්‍රී ධර්මවංශ හිමි">
    <meta property="og:type" content="article">
    <meta property="og:title" content="8. බෝධිපාක්‍ෂික ධර්ම (සෘද්ධිපාද, ඉන්ද්‍රිය, බල) - අභිධර්ම චන්ද්‍රිකාව"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="abhidharma-chandrikava" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#8-8"><i class="material-icons">toc</i>අභිධර්ම චන්ද්‍රිකාව</a><i class="material-icons">navigate_next</i><a class="button" href="8.html">සත්වන සමුච්චය පාදය.</a></nav>
  <div class="heading-bar">
    <h2>8. බෝධිපාක්‍ෂික ධර්ම (සෘද්ධිපාද, ඉන්ද්‍රිය, බල)</h2><i class="material-icons star-icon undefined" data-bookmark="{&quot;ids&quot;:[8,8],&quot;headings&quot;:[&quot;සත්වන සමුච්චය පාදය.&quot;,&quot;8. බෝධිපාක්‍ෂික ධර්ම (සෘද්ධිපාද, ඉන්ද්‍රිය, බල)&quot;],&quot;book&quot;:{&quot;name&quot;:&quot;අභිධර්ම චන්ද්‍රිකාව&quot;,&quot;folder&quot;:&quot;abhidharma-chandrikava&quot;}}">star_outline</i><i class="material-icons share-icon" file-name="8-8.html">share</i>
  </div>
  <div class="subhead">
    <p>සතර සෘද්ධිපාද.</p>
  </div>
  <p>සෘද්ධිපාද සතර නම්,</p>
  <p><b>1 ඡන්දිද්ධීපාදය, 2 විරියිද්ධිපාදය, 3 චිත්තිද්ධිපාදය, 4 වීමංසිද්ධිපාදය</b> යන මොහු යි.</p>
  <p>සෘද්ධි නම් සිද්ධිය යි-සමෘද්ධ වීම යි. ඒ ඒ යෝග කර්මයාගේ නිපැද්ම යි. ඒ වනාහි අභිඥෙය ධර්මයාගේ අභිඥා සිද්ධිය, පරිඥෙය ධර්මයාගේ පරිඥාසිද්ධිය, ප්‍රහාතව්‍ය ධර්මයාගේ ප්‍රහාණ සිද්ධිය සාක්‍ෂාත් කටයුතු ධර්මයාගේ සාක්‍ෂාත් සිද්ධිය භාවිතව්‍ය ධර්මයාගේ භාවනා සිද්ධිය යි පස් වැදෑරුම් වේ. පාද නම් හේතුව-කාරණය. යථෝක්ත ධර්මයන්ගේ සමෘද්ධියට හේතු බලවත් උපාය සෘද්ධිපාද යි. ඒ සෘද්ධිපාද වනාහි චතුර්විධ අධිපතීන්ගේ වශයෙන් චතුර්විධ වේ.</p>
  <p>1. අධිපති වූ ඡන්‍දය ම ඉද්ධිපාද වූයේ ඡන්‍දිද්ධිපාදය. සෝවාන් ආදි මාර්ග සිත්හි පවත්නා අධිපති වූ ඡන්‍දය චතුස්සත්‍යාවබෝධයට පාද-බලවත් උපාය වන්නේ ය. යම්කිසි උපායෙකින් බැහැර කට හැකි සාමාන්‍ය ඡන්‍දය එයට උපාය නො වන්නේ ය.</p>
  <p>2. අධිපති වූ විරියම ඉද්ධිපාද වූයේ විරියිද්ධිපාදය. සෝවාන් ආදී සිත්හි පවත්නා අධිපති වූ විරිය චතුස්සත්‍යාවබෝධයට පාද-බලවත් උපාය වන්නේ ය. යම්කිසි උපායෙකින් බැහැර කට හැකි සාමාන්‍ය විරිය එයට උපාය නො වන්නේ ය.</p>
  <p>3. අධිපති වූ චිත්තයම ඉද්ධිපාද වූයේ චිත්තිද්ධිපාදය සෝවාන් ආදි මාර්ග සිත ම චතුස්සත්‍යාවබෝධයට පාද-බලවත් උපාය වන්නේ ය. යම් කිසි උපායකින් බැහැර කළ හැකි චිත්තය එයට උපාය නො වන්නේ ය.</p>
  <p>4. අධිපති වූ වීමංසා (ප්‍රඥා) වම ඉද්ධිපාද වූයේ වීමංසිද්ධිපාදය. සෝවාන් ආදී මාර්ග සිත්හි පවත්නා අධිපති වූ ප්‍රඥාවම චතුස්සත්‍යාවබෝධයට පාද - බලවත් උපාය වන්නේ ය. යම් කිසි පළිබෝධයකින් බැහැර කළ හැකි සාමාන්‍ය ප්‍රඥාව එයට උපාය නො වන්නේ ය.</p>
  <p>සෝවාන් ආදි මාර්ග සිත්හි යෙදෙන ඡන්‍ද, විරිය, චිත්ත, ප්‍රඥා සෘද්ධිපාද වූ බව මෙයින් දත යුතුය. මාර්ග සිත්හි යෙදෙන කල මොව්හු ලෝකෝත්තර ය. සෙසු ශීලවිශුද්ධි ආදියෙහි ලෞකික යි.</p>
  <p>සෘද්ධි නම් සෘද්ධිවිධ ඥානය යි. එයට පාද වූයේ සෘද්ධි පාද යි. මේ වශයෙන් ද සෘද්ධිපාද සතර දත යුතු යි. මෙහි දී වනාහි පළමු දැක්වුණු ක්‍රමය ම යෙදේ. බෝධිපාක්‍ෂික වශයෙන් කියන බැවිනි.</p>
  <div class="subhead">
    <p>පඤ්චින්‍ද්‍රිය</p>
  </div>
  <p>ඉන්‍ද්‍රිය පසනම්: <b>1 සද්ධින්ද්‍රිය, 2 විරියින්ද්‍රිය, 3 සතින්ද්‍රිය 4 සමාධින්ද්‍රිය, 5 පඤ්ඤින්ද්‍රිය</b> යන මොහු යි. </p>
  <p>මොවුන්ගේ අර්ථ බාවීසතින්ද්‍රිය විභාගයෙහි දක්වන ලදි. මාර්ග සිත්හි පවත්නා ස්දධාව ඉන්‍ද්‍රිය වූයේ - ඊශ්වර වූයේ සද්ධින්‍ද්‍රිය ය. විරිය ඉන්‍ද්‍රිය වූයේ - ඊශ්වර වූයේ <b>විරියින්ද්‍රිය</b> ය. සතිය ඉන්‍ද්‍රිය වූයේ - ඊශ්වර වූයේ - <b>සතින්ද්‍රිය</b> ය. සමාධිය ඉන්‍ද්‍රිය වූයේ ඊශ්වර වූයේ - <b>සමාධින්ද්‍රිය</b> ය. ප්‍රඥාව ඉන්ද්‍රිය වූයේ - ඊශ්වර වූයේ <b>පඤ්ඤින්ද්‍රිය</b> ය. සද්ධින්ද්‍රිය සතර සෝතාපත්ති අංගයෙහි ද, විරියින්‍ද්‍රිය සතර සම්‍යක් ප්‍රධානයෙහි ද සතින්ද්‍රිය සතර සතිපට්ඨානයෙහි ද, සමාධින්ද්‍රිය චතුර්ථධ්‍යානයෙහි ද, පඤ්ඤින්‍ද්‍රිය චතුරාර්ය සත්‍යයෙහි ද දැක්ක යුතුයි.</p>
  <p>මේ ද ශීලවිශුද්ධි ආදියෙහි ලෞකික ය. මාර්ගයෙහි ලෝකෝත්තර යි.</p>
  <div class="subhead">
    <p>පඤ්ච බල.</p>
  </div>
  <p>බල පස නම්:</p>
  <p><b>1 සද්ධාබල, 2 විරිය බල, 3 සති බල, 4 සමාධි බල, 5 පඤ්ඤා බල</b> යන මොහු යි. </p>
  <p>මොවුන්ගේ අර්ථ නවබල විභාගයෙහි දක්වන ලදි. සද්ධාදි පස ම බලත්‍වයට පැමිණියේ සද්ධාබලාදි වන්නේ ය. සෙස්ස පඤ්චින්‍ද්‍රියෙහි මෙනි. මෙ ද ශීලවිශුද්ධි ආදියෙහි පටන් ලෞකික ය. මාර්ගයෙහි ලෝකෝත්තර යි.</p>
  <div class="subhead">
    <p>ප්‍රශ්න.</p>
  </div>
  <ol>
    <li>සෘද්ධිපාද සතර දක්වනු. එහි අර්ථ ද පැහැදිලි කරනු.</li>
    <li>පංච ඉන්ද්‍රිය කවරේ ද?</li>
    <li>පංච බල කවරේ ද?</li>
    <li>ඉන්‍ද්‍රිය, බල ධර්මයන්ගේ වෙනස දක්වනු.</li>
    <li>මොවුන්ගේ ලෞකික ලෝකෝත්තර අවස්ථා දක්වනු. </li>
  </ol>
  <nav class="bottom"><a class="button prev" href="8-7.html"><i class="material-icons">arrow_back</i>7. බෝධිපාක්‍ෂික සංග්‍රහය.</a><a class="button next" href="8-9.html">9. බෝධිපාක්‍ෂික ධර්ම (සම්බොජ්ඣඞ්ග, මග්ගඞ්ග) <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>