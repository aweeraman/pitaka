<!DOCTYPE html>
<html>
<head>
    <meta charset="UTF-8">
    <title>undefined - අභිධර්ම චන්ද්‍රිකාව</title>
    <meta name="description" content="අභිධර්ම චන්ද්‍රිකාව - මාතර ශ්‍රී ධර්මවංශ හිමි">
    <meta property="og:type" content="article">
    <meta property="og:title" content="undefined - අභිධර්ම චන්ද්‍රිකාව"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="abhidharma-chandrikava" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#2-15"><i class="material-icons">toc</i>අභිධර්ම චන්ද්‍රිකාව</a><i class="material-icons">navigate_next</i><a class="button" href="2.html"></a></nav>
  <div class="heading-bar">
    <h2></h2><i class="material-icons star-icon undefined" data-bookmark="{&quot;ids&quot;:[2,15],&quot;headings&quot;:[null,null],&quot;book&quot;:{&quot;name&quot;:&quot;අභිධර්ම චන්ද්‍රිකාව&quot;,&quot;folder&quot;:&quot;abhidharma-chandrikava&quot;}}">star_outline</i><i class="material-icons share-icon" file-name="2-15.html">share</i>
  </div>
  <ol>
    <li>විතක්ක, විචාර, පීති, සුඛ, එකග්ගතා සහිත පඨමජ්ඣාන විපාක චිත්තය,</li>
    <li>විචාර, පීති, සුඛ, එකග්ගතා සහිත දුතියජ්ඣාන විපාක චිත්තය,</li>
    <li>පීති, සුඛ, එකග්ගතා සහිත තතියජ්ඣාන විපාක චිත්තය,</li>
    <li>සුඛ, එකග්ගතා සහිත චතුත්‍ථජ්ඣාන විපාක චිත්තය,</li>
    <li>උපෙක්ඛා, එකග්ගතා සහිත පඤ්චමජ්ඣාන විපාක චිත්තය,</li>
  </ol>
  <p>යන මේ පස රූපාවචර විපාක සිත් නම් වේ. මේ විපාක සිත් වනාහි සාමාන්‍යයෙන් යට දක්වන ලද රූපාවචර කුසල සිත් බඳු ය. කැටපතෙහි දක්නා ලැබෙන ඡායාරූපය බලන්නහුගේ ම රූපය සමාන වන්නාක් මෙනි.</p>
  <p>යට කී රූපාවචර කුසල සිත් උපදවා ගත්තවුන්ට මේ විපාක චිත්තයෝ ප්‍රතිසන්‍ධි වශයෙන් ද, භවාඞ්ග වශයෙන් ද, චුති වශයෙන් දැයි තුන් ආකාරයෙකින් උපදිත්.</p>
  <p>ඒ එසේ මැයි. යමෙක් මේ ජන්මයෙහි කසිණාදී භාවනාවක් කොට ප්‍රථමධ්‍යාන කුශල චිත්තය ලබාගත්තේ නම් එය ද පරිත්ත වශයෙන් වැඩූයේ නම් හෙතෙම ඒ ධ්‍යානයෙන් නො පිරිහී කාලක්‍රියා කෙළේ නම් <b>බ්‍රහ්මපාරිසජ්ජ</b> නම් බඹලොව උපදනේ ය. එසේ ඉපදීම් වශයෙන් එහි පළමු කොටම පහළ වන චිත්තය <b>ප්‍රතිසන්‍ධි චිත්තය</b> යි ද එසේ උපන් තෙක් පටන් ඒ භවයෙහි වසනා තාක් චක්‍ෂුරාදීන් අරමුණු නො ගෙනැ සිටින කල්හි උපදින සිත් <b>භවාඞ්ග සිත්</b> ය යි ද ඒ භවයෙන් ගිලිහීම් වශයෙන් අවසන්හි උපදින චිත්තය <b>චුතිචිත්තය</b> යි ද කියනු ලැබේ. ඒ ප්‍රතිසන්‍ධි භවාඞ්ග චුති චිත්තයෝ මේ ජන්මයේ උපදවා ගන්නා ලද පඨමජ්ඣාන කුසලයට විපාක වහයෙන් උපදනා හෙයින් විපාක සිත් ය යි කියනු ලැබෙත්. ඔවුහු ම මෙහි <b>විතක්ක, විචාර, පීති, සුඛ, එකග්ගතා සහිත පඨමජ්ඣාන විපාක චිත්තය</b> යනාදී වශයෙන් දැක්වෙති. </p>
  <p>මේ පඨමජ්ඣාන කුසල චිත්තය ම මධ්‍යම වශයෙන් වැඩුයේ නම් <b>බ්‍රහ්මපුරෝහිත</b> නම් බඹලොව ද එය ම ප්‍රණීත වශයෙන් වැඩුයේ නම් <b>මහාබ්‍රහ්ම</b> නම් බඹලොව ද උපදනේය. මේ තුන පඨමජ්ඣාන භූමි ය. </p>
  <p>ද්විතීය ධ්‍යානය හා තෘතීය ධ්‍යානය පරිත්ත වශයෙන් වැඩුයේ නම් <b>පරිත්තාභ</b> නම් බඹ ලොව ද මධ්‍යම වශයෙන් වැඩුයේ නම් <b>අප්පමාණාභ</b> නම් බඹ ලොව ද ප්‍රණීත වශයෙන් වැඩුයේ නම්, <b>ආභස්සර</b> නම් බඹ ලොව ද උපදනේ ය. මේ දුතියජ්ඣාන භූමි ය. </p>
  <p>චතුර්ථ ධ්‍යානය පරිත්ත වශයෙන් වැඩුයේ නම් <b>පරිත්ත සුභ</b> නම් බඹ ලොව ද මධ්‍යම වශයෙන් වැඩුයේ නම් <b>අප්පමාණ සුභ</b> නම් බඹ ලොව ද ප්‍රණීත වශයෙන් වැඩුයේ නම් <b>සුභකිණ්හ</b> නම් බඹලොව ද උපදනේ ය. මේ තතියජ්ඣාන භූමි ය. </p>
  <p>පඤ්චමධ්‍යානය වැඩුයේ නම් <b>වෙහප්ඵලයෙහි</b> ද එය ම සිත නැති කරන සේ වැඩුයේ නම් <b>අසඤ්ඤසත්තයෙහි</b> ද අනාගාමී වැ <b>ශුද්ධාවාසයන්හි</b> ද උපදනේ ය. මේ චතුත්‍ථජ්ඣාන භූමි ය. (ධ්‍යානය ලැබගත් මාත්‍රය-වසග නො කිරීම් පරිත්තය, මධ්‍යම වශයෙන් වසඟකර ගැන්ම මධ්‍යම ය. අතිශයින් වසගකර ගැන්ම ප්‍රණීත යි.) මේ සියලු තන්හි ම ප්‍රතිසන්‍ධි භවාඞ්ග චුති වශයෙන් ඒ ඒ විපාකයන්ගේ පහළවීම ප්‍රථමධ්‍යාන විපාක චිත්තයට කී පරිදි දතයුතු ය.</p>
  <p>විශේෂ වශයෙන් බලත හොත්:</p>
  <p>1. <b>පඨමජ්ඣාන විපාකය</b> චිත්තය ප්‍රථම ධ්‍යාන භූමියෙහි ප්‍රතිසන්‍ධි භවාඞ්ග චුති වශයෙන් ලැබෙන්නේ ය.</p>
  <p>2-3. <b>දුතියජ්ඣාන</b> විපාක චිත්තය හා <b>තතියජ්ඣාන</b> විපාක චිත්තය දුතියජ්ඣාන විපාක භූමියෙහි <b>ප්‍රතිසන්‍ධී</b> භවාඞ්ග චුති වශයෙන් ලැබෙන්නේ ය. </p>
  <p>4. <b>චතුත්‍ථජ්ඣාන</b> විපාක චිත්තය තතියජ්ඣාන භූමියෙහි ප්‍රතිසන්‍ධි භවාඞ්ග චුති වශයෙන් ලැබෙන්නේ ය. </p>
  <p>5. <b>පඤ්චමජ්ඣාන</b> විපාක චිත්තය චතුත්‍ථජ්ඣාන භූමියෙහි ප්‍රතිසන්‍ධි භවාඞ්ග චුති වශයෙන් ලැබෙන්නේ ය.</p>
  <div class="subhead">
    <p>ප්‍රශ්න</p>
  </div>
  <ol>
    <li>රූපාවචර විපාක සිත් පස කවරේ ද?</li>
    <li>මොවුහු විපාක වශයෙන් කවර කවර ලෝකයන්හි උපදිත් ද?</li>
    <li>ප්‍රථමධ්‍යාන විපාක චිත්තය ලැබෙන පරිදි විස්තර කරනු.</li>
    <li>පරිත්ත, මධ්‍යම, ප්‍රණීත යනු කිම?</li>
    <li>චතුත්‍ථජ්ඣාන භූමිය කිමෙක් ද?</li>
  </ol>
  <nav class="bottom"><a class="button prev" href="2-14.html"><i class="material-icons">arrow_back</i>14. රූපාවචර කුසල සිත් (5) පස</a><a class="button next" href="2-16.html">16. රූපාවචර ක්‍රියා සිත් පස. <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>