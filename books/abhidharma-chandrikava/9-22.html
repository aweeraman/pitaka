<!DOCTYPE html>
<html>
<head>
    <meta charset="UTF-8">
    <title>undefined - අභිධර්ම චන්ද්‍රිකාව</title>
    <meta name="description" content="අභිධර්ම චන්ද්‍රිකාව - මාතර ශ්‍රී ධර්මවංශ හිමි">
    <meta property="og:type" content="article">
    <meta property="og:title" content="undefined - අභිධර්ම චන්ද්‍රිකාව"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="abhidharma-chandrikava" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#9-22"><i class="material-icons">toc</i>අභිධර්ම චන්ද්‍රිකාව</a><i class="material-icons">navigate_next</i><a class="button" href="9.html"></a></nav>
  <div class="heading-bar">
    <h2></h2><i class="material-icons star-icon undefined" data-bookmark="{&quot;ids&quot;:[9,22],&quot;headings&quot;:[null,null],&quot;book&quot;:{&quot;name&quot;:&quot;අභිධර්ම චන්ද්‍රිකාව&quot;,&quot;folder&quot;:&quot;abhidharma-chandrikava&quot;}}">star_outline</i><i class="material-icons share-icon" file-name="9-22.html">share</i>
  </div>
  <p><b>සම්මුතිය, පරමාර්ථය යි ධර්ම ද්විවිධ ය. පරමාර්ථ යට දක්වන ලදි. ඒ වනාහි නාම, රූප, චිත්ත, චෛතසික, රූප, නිර්වාණ, රූප, වේදනා, සඤ්ඤා, සංඛාර, විඤ්ඤාණ, චක්ඛාදි ආයතන, චක්ඛාදි ධාතු ආදි වශයෙන් දක්වන ලද්දේ ය. සම්මුති නම් ප්‍රඥප්ති ය.</b></p>
  <p><b>ප්‍රඥප්ති යන්නෙන් පනවනු ලබන දේද, පනවන නම් ද ගනු ලැබේ. එයින් එය අර්ථ ප්‍රඥප්තිය නාම ප්‍රඥප්ති ය යි ද්විවිධ වන බව දත යුතු. අර්ථ ප්‍රඥප්ති නම් පරමාර්ථ වශයෙන් බලන කල්හි නැතැයි කිය යුතු වූ එහෙත් ඒ පරමාර්ථයන්ගේ ම ඡායාකාරයෙන් සිතට අරමුණු වන්නා වූ දේ ය. එය ඒ ඒ ආකාර වශයෙන් සලකා එසේ ගණන් ගනු ලැබේ. එබැවින් එයට සංඛාය යි කියති. එසේ දන්නා ලැබේ. එබැවින් එයට </b>සමඤ්ඤාය<b> යි කියති. එසේ ව්‍යවහාර කරනු ලැබේ. එබැවින් එයට </b>වොහාරය<b> යි කියති. එසේ පනවනු ලැබේ යන අර්ථයෙන් </b>පඤ්ඤත්තිය<b> යි කියත්.</b></p>
  <p><b>ඒ පඤ්ඤත්ති වනාහි සමූහ පඤ්ඤත්ති, සණ්ඨාන පඤ්ඤත්ති, සත්ත පඤ්ඤත්ති, දිසාපඤ්ඤත්ති, කාලපඤ්ඤත්ති, ආකාසපඤ්ඤත්ති, නිමිත්ත පඤ්ඤත්ති ආදි වශයෙන් නානාවිධ ය.</b></p>
  <p><b>පෘථිවි ආදි මහාභූතයන්ගේ පැතිරීම්, ඝන ආදි භෙද ඇති ඒ ඒ විශේෂාකාර ගෙනැ ව්‍යවහාර කරනු ලබන්නේ සමූහපඤ්ඤත්තිය, පෘථිවි, පර්වත, නදී, සාගර යනාදිය මෙනි.</b></p>
  <p><b>දර මැටි වැල් ආදි උපකරණයන්ගේ සටහන් ආකාරය ගෙනැ ව්‍යවහාර කරනු ලබන්නේ </b>සණ්ඨානපඤ්ඤත්තිය<b> රථ, සකට, ඝට පට ආදිය මෙනි. </b></p>
  <p><b>හේතු ඵල පරම්පරා වශයෙන් පවත්නා විඤ්ඤත්ති ඉන්‍ද්‍රිය සහිත ස්කන්‍ධපඤ්චකය ගෙනැ ව්‍යවහාර කරනු ලබන්නේ </b>සත්තපඤ්ඤත්තිය<b> පුරුෂ, පුද්ගල, දිව්‍ය, මනුෂ්‍ය ආදිය මෙනි. </b></p>
  <p><b>චන්ද්‍රසූර්යයන්ගේ උදාවීම් ආදිය ගෙනැ දිසාපඤ්ඤත්ති ලැබේ. පූර්වදිශා පශ්චිමදිසා ආදිය මෙනි. සූර්යයා උදාවූ කල්හි දවස පිළිබඳ පූර්වභාගාදිය ගෙනැ </b>කාලපඤ්ඤත්තිය<b> ලැබේ. පූර්වාහ්න, මධ්‍යාහ්න ආදිය මෙනි.</b></p>
  <p><b>ඒ ඒ රූපකලාපයන්ගේ අසම්ඵුට්ඨාකාරය ගෙනැ </b>ආකාස පඤ්ඤත්තිය<b> ලැබේ. කූප, ගුහාදිය මෙනි. </b></p>
  <p><b>ඒ ඒ කාසිණමණ්ඩල ස්වභාවාදි භෙද ඇති මහාභූත නිමිති ද පරිකර්මාදි භෙද ඇති භාවනා විශේෂ ද ගෙනැ </b>නිමිත්තපඤ්ඤත්ති<b> ලැබේ. පරිකර්ම නිමිත්ත, උද්ග්‍රහනිමිත්ත ආදිය මෙනි. මේ ය අර්ථ ප්‍රඥප්ති නම්,</b></p>
  <p><b>නාම ප්‍රඥප්ති නම් පරමාර්ථයන්ට හෝ ඒ අර්ථ ප්‍රඥප්තියට හෝ පනවන නම් ය. එය නාම, නාමකර්ම, නාමධෙය, නිරුක්ති, බ්‍යඤ්ජන, අභිලාප යන නම් වලින් ද හඳුන්වනු ලැබේ. එසේ පනවන්ෙන් ය යන අර්ථයෙන් පඤ්ඤත්තිය යි ද කියනු ලැබේ. </b>එ ද විද්‍යමාන ප්‍රඥප්ති, අවිද්‍යමාන ප්‍රඥප්ති, විද්‍යමානයෙන් අවිද්‍යමාන ප්‍රඥප්ති, අවිද්‍යමානයෙන්, විද්‍යමාන ප්‍රඥප්ති, විද්‍යමානයෙන් විද්‍යමාන ප්‍රඥප්ති අවිද්‍යමානයෙන් අවිද්‍යමාන ප්‍රඥප්තිය<b> යි ෂඩ්විධ වේ. </b></p>
  <p><b>පරමාර්ථ වශයෙන් රූප වෙදනාදිය ඇත්තේ ය. ඒ ඇත්තා වූ ම රූප වේදනාදියට රූප වේදනා ආදිය යි කියති. ඒ </b>විද්‍යමාන ප්‍රඥප්ති<b> යි. </b></p>
  <p><b>පරමාර්ථ වශයෙන් භූමි පර්වතාදිය නැත්තේ ය. නැත්තා වූ භූමිපර්වතාදියට භූතවිශේෂාකාරය ගෙනැ භූමිපර්වතාදිය යි කියති. </b>ඒ අවිද්‍යමාන ප්‍රඥප්ති<b> යි. </b></p>
  <p><b>ෂට් අභිඥා ලාභියෙකුට ෂඩ්භිඥ ය යි කියනු ලැබේ. පරමාර්ථ වශයෙන් අභිඥා ඇත්තේ ය. ඒ ලාභි පුද්ගලයෙක් යයි කිය යුත්තෙක් නැත්තේ ය. එහෙත් එබන්දකුට ෂඩ්භිඥය යි කියති. ඒ </b>විද්‍යමානයෙන් අවිද්‍යමාන ප්‍රඥප්ති<b> යි. </b></p>
  <p><b>ස්ත්‍රීශබ්දය යි කී කල්හි පරමාර්ථවශයෙන් ස්ත්‍රියක් නැත. ශබ්දයෙක් නම් නැත. මෙය </b>අවිද්‍යමානයෙන් විද්‍යමාන ප්‍රඥප්ති<b> යි. </b></p>
  <p><b>චක්‍ෂුර් විඥානය යි කී කල්හි පරමාර්ථ වශයෙන් චක්‍ෂු ද ඇත්තේ ය. විඥාන ද ඇත්තේ ය. එ බැවින් එය </b>විද්‍යමානයෙන් විද්‍යමාන ප්‍රඥප්ති<b> </b>යි<b>. </b></p>
  <p><b>රාජ පුත්‍රය යි කී කල්හි පරමාර්ථ වශයෙන් රාජයෙක් ද නැත්තේ ය. පුත්‍රයෙක් ද නැත්තේ ය. එ බැවින් එය </b>අවිද්‍යමානයෙන් අවිද්‍යමාන ප්‍රඥප්ති<b> යි. </b></p>
  <p><b>නාමපඤ්ඤත්තිය මේ ගාථායෙන් පැහැදිලි කරනු ලැබේ.</b></p>
  <div class="gatha">
    <p><b>“වචීඝොසානුසාරෙන සොත විඤ්ඤාණවීථියා</b></p>
    <p><b>පවත්තානන්තරුප්පන්න මනොද්වාරස්ස ගොචරා</b></p>
    <p><b>අත්‍ථා යස්සානුසාරෙන විඤ්ඤායන්ති තතොපරං</b></p>
    <p><b>සායං පඤ්ඤත්ති විඤ්ඤෙය්‍යා ලොකසඞ්කෙත නිම්මිතා”</b></p>
  </div>
  <p><b>රූප, වේදනා, භූමි, පර්වත යනාදි ශබ්ද ඇසීමෙන් ඇති වන සොතවිඤ්ඤාණ වීථි ප්‍රවෘත්තියට අනතුරු වැ උපදින මනොද්වාර වීථියට අරමුණු වන අර්ථයෝ එයින් මතු යම් ප්‍රඥප්තියෙක අනුසාරයෙන් දැනගනු ලැබෙත් ද ලෝක සඞ්කෙත නිර්මිත ව එය (නාම) ප්‍රඥප්තිය යි දත යුතු යනු එහි අර්ථ යි.</b></p>
  <p><b>ප්‍රඥප්ති අවබෝධයට පහසු බැවින් සංක්‍ෂෙප කරන ලදි. </b></p>
  <div class="subhead">
    <p>ප්‍රශ්න.</p>
  </div>
  <ol>
    <li><b>ප්‍රඥප්ති යනු කිම? ඒ කී වැදෑරුම් ද?</b></li>
    <li><b>අර්ථ ප්‍රඥප්ති කීපයක් දක්වා උදාහරණ දෙනු.</b></li>
    <li><b>නාමප්‍රඥප්ති කී වැදෑරුම් ද? ඒ කවරේ ද?</b></li>
    <li><b>වේදනා, පර්වත, ෂඩ්භිඥ මේ කවර ප්‍රඥප්තිවලට ඇතුළත් ද?</b></li>
    <li><b>ප්‍රඥප්ති ප්‍රකාශක ගාථා ලියා අර්ථ පැහැදිලි කරනු.</b></li>
  </ol>
  <p>පටිච්චසමුප්පාදය<b> නානා නයයෙන් ප්‍රතිමණ්ඩිත ය. මහා සමුද්‍රය මෙන් ගම්භීර ය. අර්ථකථාචාර්ය </b>බුද්ධඝෝෂ<b> ස්වාමි මෙයට අටුවා ලියන්නට ගොස්, “මම මහමුහුදෙහි වැටුණකු මෙන් ප්‍රතිෂ්ඨා නො ලදිමි”යි කීයේ ය. මෙහි දක්වන ලද්දේ දිඩ්මාත්‍රයෙකි. විශේෂ විභාග ආචාර්ය මුඛයෙන් හා ග්‍රන්ථාන්තරයෙන් උගත යුතු යි.</b></p>
  <p>පූජ්‍ය පණ්ඩිත මාතර ශ්‍රී ධර්මවංශ ස්වාමීන්ද්‍රයන් කළ අභිධර්මචන්ද්‍රිකාවේ පටිච්චසමුප්පාද පාදයයි.</p>
  <nav class="bottom"><a class="button prev" href="9-21.html"><i class="material-icons">arrow_back</i>21. පට්ඨාන ප්‍රත්‍යය සංග්‍රහ.</a><a class="button next" href="10.html">නවවන කර්මස්ථාන පාදය. <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>