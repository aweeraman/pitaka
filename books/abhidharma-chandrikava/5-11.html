<!DOCTYPE html>
<html>
<head>
    <meta charset="UTF-8">
    <title>11. පුද්ගල භේදය. - අභිධර්ම චන්ද්‍රිකාව</title>
    <meta name="description" content="අභිධර්ම චන්ද්‍රිකාව - මාතර ශ්‍රී ධර්මවංශ හිමි">
    <meta property="og:type" content="article">
    <meta property="og:title" content="11. පුද්ගල භේදය. - අභිධර්ම චන්ද්‍රිකාව"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="abhidharma-chandrikava" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#5-11"><i class="material-icons">toc</i>අභිධර්ම චන්ද්‍රිකාව</a><i class="material-icons">navigate_next</i><a class="button" href="5.html">සතරවන වීථි පාදය.</a></nav>
  <div class="heading-bar">
    <h2>11. පුද්ගල භේදය.</h2><i class="material-icons star-icon undefined" data-bookmark="{&quot;ids&quot;:[5,11],&quot;headings&quot;:[&quot;සතරවන වීථි පාදය.&quot;,&quot;11. පුද්ගල භේදය.&quot;],&quot;book&quot;:{&quot;name&quot;:&quot;අභිධර්ම චන්ද්‍රිකාව&quot;,&quot;folder&quot;:&quot;abhidharma-chandrikava&quot;}}">star_outline</i><i class="material-icons share-icon" file-name="5-11.html">share</i>
  </div>
  <p>චිත්ත වීථි පිළිබඳ ජවන විනිශ්චය යට දක්වන ලදී. පුද්ගලභේදය හා පුද්ගලයන් පිළිබඳ වීථි චිත්ත විභාගය මෙහි දක්වනු ලැබේ.</p>
  <p>පුද්ගලයෝ වනාහි පෘථග්ජනයෝය, ආර්යයෝය යි ද්විවිධ වෙති. සෝවාන් ආදි මාර්ග ඵලස්ථයෝ ආර්යයෝ ය. සෙස්සෝ පෘථග්ජනයෝය. ඔවුන් අතුරෙන් පෘථග්ජනයෝ අහේතුකයෝය, ද්විහේතුකයෝය, ත්‍රිහේතුකයෝය යි යළි ත්‍රිවිධයහ. <b>අහේතුකයෝ</b> නම්-ප්‍රතිසන්‍ධි චිත්තයෙහි ෂඩ්විධ හේතු අතුරෙන් එක හේතුවකුදු නො යෙදුණ සත්ත්‍වයෝය. ඔව්හු දුගති <b>අහේතුක, සුගති අහේතුක</b> යි යලි දු ද්විවිධ වෙත්. <b>දුගති අහේතුක</b> නම්-අකුශල විපාක උපෙක්ඛා සහගත සන්තීරණ සිතින් පිළිසිඳ ලත් සතර අපායිකයෝය. <b>සුගති අහේතුක</b> නම්-කුශල විපාක උපෙක්ඛා සහගත සන්තීරණ සිතින් පිළිසිඳ ලත් ජාත්‍යන්‍ධ ජාතිබධිරාදීහුය. <b>ද්විහේතුකයෝ</b> නම්-ප්‍රතිසන්‍ධි චිත්තයෙහි අලෝභ අදෝස යන හේතු දෙකන පමණක් යෙදුණු ඤාණවිප්පයුත්ත මහාවිපාක සතරින් උපන්නෝ ය. <b>ත්‍රිහේතුකයෝ</b> නම්-ප්‍රතිසන්‍ධි චිත්තයෙහි අලෝභ, අදෝස, අමෝහ යන හේතු ත්‍රිකය යෙදුණු පුද්ගලයෝය. එනම් ඤාණසම්පයුත්ත මහාවිපාක සතරින් හා මහග්ගත විපාකවලින් උපන්නෝයි. (<b>ආර්යයෝ</b> වනාහි ඒකාන්තයෙන් ත්‍රිහේතුකයෝය. ඔවුහු ද සෝතාපන්නාදි වශයෙන් අෂ්ටවිධ වෙති. ඔවුන් අතුරෙන් මුල් සත්දෙන ශෛක්‍ෂයෝය. අර්හත් ඵලස්ථයා අශෛක්‍ෂ යි.)</p>
  <p>1. මොවුන් අතුරෙන් අහේතුකයන්ට හා ද්විහේතුකයන්ට අර්පණා ජවන හෝ ක්‍රියා ජවන නූපදියි. <b>අර්පණා ජවන</b> නම්-ප්‍රථමධ්‍යානාදිය යි. ක්‍රියාජවන නම්-රහතුන්ට ම ආවෙනික වූ හසිතුප්පාද, මහා ක්‍රියා හා මහග්ගත ක්‍රියා යි. අහේතුක ද්විහේතුක ප්‍රතිසන්‍ධි <b>විපාකාවරණය</b> යි කියනු ලැබේ. එබැවින් ඔවුන්ට ඒ අත්බැව්හි ධ්‍යාන මාර්ග ඵල නො ලද හැකිය යි සේයි. මාර්ග ඵල නැතියනට ක්‍රියා ජවන නැත යනු කිය යුතු ද නොවේ.</p>
  <p>2. එසේ ම ද්විහේතුකයන්ට හා සුගති අහේතුකයන්ට ඤාණසම්පයුත්ත විපාක නො ලැබේ. <b>ඤාණසම්පයුත්ත විපාක</b> නම්-මෙහි තදාලම්බන වන ඤාණසම්පයුත්ත විපාක සතර යි. </p>
  <p>3. දුගති අහේතුකයන්ට වනාහි ඥානවිප්‍රයුක්ත වූ ද මහාවිපාක නො ලැබේ. එවිට ඔවුන්ට තදාලම්බන වශයෙන් ලැබෙන්නේ අහේතුක සන්තීරණ ත්‍රිකය පමණෙකි. මෙහි ලා ධර්මධරයන්ගේ මතභේදයක් ඇති බව දත යුතුයි.</p>
  <p>4. ත්‍රිහේතුකයන් අතුරෙන් රහතන්ට අකුශල හෝ කුශල ජවන නූපදී. සිත කුශල හෝ අකුශල වන්නේ අවිද්‍යාව ඇති හෙයිනි. අවිද්‍යා ක්‍ෂය කළ රහතන්ට කිසි සිතෙක් අකුශල හෝ කුශල නොවේ. වනුයේ ක්‍රියා යි.</p>
  <p>5. එසේ ම ත්‍රිහේතුකයන් අතුරෙන් ශෛක්‍ෂයන්ට හා පෘථග්ජනයන්ට ක්‍රියා ජවන නො ලැබේ. ක්‍රියාජවන ලැබෙන්නේ අර්හත් ඵලස්ථයන්ට පමණෙකි. අහේතුක ද්විහේතුකයන්ට ක්‍රියාජවන නො ලැබෙන බව යට කියන ලදි.</p>
  <p>6. එසේ ම ශෛක්‍ෂයන්ට දිට්ඨිසම්පයුත්ත ජවන හා විචිකිච්ඡා ජවන නො ලැබේ. සෝවාන් ආදීන් සක්කායදිට්ඨි විචිකිච්ඡා, සීලබ්බතපරාමාස යන සංයෝජනත්‍රය මුල්සිඳැ ලූ බැවිනි.</p>
  <p>7. ශෛක්‍ෂයන් අතුරෙන් අනාගාමීන්ට පටීඝ ජවන ද නොලැබේ. (<b>පටිඝජවන</b> නම්-ද්වේෂමූලික අකුසල් දෙකය.) කාමරාග පටිඝ අනාගාමි මගින් ක්‍ෂය කළ බැවිනි. </p>
  <p>8. ලෝකොත්තර ජවන ආර්ය පුද්ගලයන්ට ම සුදුසු පරිදි ලැබෙන්නේය.</p>
  <p>මෙසේ බලන කල්හි අශෛක්‍ෂ සංඛ්‍යාත අර්හත් ඵලස්ථයන්ට කාමාවචර විපාක 23 ද, ක්‍රියා සිත් 20 ද අර්හත් ඵලය ද යන සුසාලිස් (44) සිත් උපදින්නේය, අකුශල 12 ද, කුසල් 21 ද, සෝවාන් සකෘදාගාමි අනාගාමි ඵල 3 ද, මහග්ගත විපාක 9 ද යන පන්සාලිස (45) නූපදින්නේය.</p>
  <p><b>ශෛක්‍ෂයන්ට</b> කාමාවචර විපාක 23 ද, ආවර්ජන 2 ද කුසල් 21 ද, අකුසල් 7 ද, සෝවාන් ආදී ඵල 3 ද යන සපණස් (56) සිත් උපදින්නේය. (එයිනුදු සෝවාන් සකෘදාගාමින්ට 51 කි. අනාගාමීන්ට 49 කි.) ක්‍රියාජවන 18 ද, දිට්ඨිගත අකුශල සතර හා විචිකිච්ඡා සම්පයුත්ත චිත්තය ද අර්හත් ඵලය ද මහග්ගත විපාක 9 ද යන තෙතිස (33) නූපදින්නේය.</p>
  <p><b>පෘථග්ජනයන්ට</b> වනාහි කාමාවචර විපාක 23 ද, ආවර්ජන 2 ද, කාමාවචර-රූපාවචර-අරූපාවචර කුශල 17 ද, අකුශල 12 ද, යන සූපණස (54) උපදින්නේය. විශේෂයෙන් බලත් හොත් මේ සූපණස උපදින්නේ ත්‍රිහේතුක පෘථග්ජනයන්ට ය. ද්විහේතුකයන්ට හා සුගති අහේතුකයන්ට ඤාණසම්පයුත්ත විපාකද, අර්පණා ජවන ද හැරැ සෙසු එක්සාලිස (41) ය. දුගති අහේතුකයන්ට එයිනුදු ද්විහේතුක විපාක සතර හැරැ සෙසු සත්තිස (37) යි. ක්‍රියාජවන 18 ද, ලෝකුත්තර 8 ද, මහග්ගත විපාක 9 ද යන පන්තිස (35) පෘථග්ජනයන්ට නූපදින්නේය. </p>
  <div class="gatha">
    <p><b>“අසෙක්ඛානං චතුචත්තාලීස සෙක්ඛානමුද්දිසෙ,</b></p>
    <p><b>ඡප්පඤ්ඤාසාවසෙසානං චතුප්පඤ්ඤාස සම්භවා.”</b></p>
  </div>
  <p>අශෛක්‍ෂයන්ට සිත් සූසාළිසක් (44) ද, ශෛක්‍ෂයන්ට සපණසක් (56) ද, සෙස්සන්ට (=පුහුදුනට) සූපණසක් ද සුදුසු පරිදි කියන්නේය යනු භාවයි. </p>
  <div class="subhead">
    <p>ප්‍රශ්න.</p>
  </div>
  <ol>
    <li>පුද්ගල භේදය දක්වා ඔවුන්ගේ ආකාර විස්තර කරනු.</li>
    <li>අහේතුකයන්ට හා ද්විහේතුකයන්ට කවර සිත් උපදී ද?</li>
    <li>රහතන්ට උපදින සිත් කවරේ ද?</li>
    <li>ශෛක්‍ෂයන්ට නූපදින සිත් දක්වනු.</li>
    <li>පෘථග්ජන ත්‍රිහේතුකයන්ට උපදින සිත් කවරේ ද?</li>
  </ol>
  <nav class="bottom"><a class="button prev" href="5-10.html"><i class="material-icons">arrow_back</i>10. ජවන නියමය.</a><a class="button next" href="5-12.html">12. භූමි විභාගය. <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>