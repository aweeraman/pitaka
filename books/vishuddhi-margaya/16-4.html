<!DOCTYPE html>
<html>
<head>
    <meta charset="UTF-8">
    <title>3. වේදනා ස්කන්ධය - විශුද්ධි මාර්ගය</title>
    <meta name="description" content="විශුද්ධි මාර්ගය - මාතර ධර්මවංශ හිමි">
    <meta property="og:type" content="article">
    <meta property="og:title" content="3. වේදනා ස්කන්ධය - විශුද්ධි මාර්ගය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="vishuddhi-margaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../app-index.html"><i class="material-icons">home</i></a><i class="material-icons">navigate_next</i><a class="button" href="index.html#16-4"><i class="material-icons">toc</i>විශුද්ධි මාර්ගය</a><i class="material-icons">navigate_next</i><a class="button" href="16.html">14. ස්කන්‍ධ නිර්දේශය</a></nav>
  <div class="heading-bar">
    <h2>3. වේදනා ස්කන්ධය</h2><i class="material-icons share-icon" file-name="16-4.html">share</i>
  </div>
  <p><b>“යංකිඤ්චි වෙදයිත ලක්ඛණං සබ්බන්තං එකතො කත්‍වා වෙදනාක්ඛන්‍ධො වෙදිතබ්බො”යි</b> ‘යම්කිසි විඳීම් ලක්‍ෂණයෙක් වේ නම් ඒ සියල්ල එක්කොට සැලකීමෙන් <b>වේදනාස්කන්ධය</b> දතයුතුය’යි කී හෙයින් දැන් එය විස්තර කරනු ලැබේ. <b>“වෙදියති වෙදියතීති ඛො ආවුසො තස්මා වෙදනාති වුච්චති”<sup><a href="#footnote-485" id="footnote-ref-485" class="footnote-ref">[1]</a></sup></b> යි කී හෙයින් මෙහි වේදයිත ලක්‍ෂණය නම් වේදනාවම ය. (වේද නම් වූ අනුභවාකාරයෙන් පැවැත්තේ වේදයිත ය.) </p>
  <p>ඒ ආලම්බන රස අනුභව කිරීම් ලක්‍ෂණයෙන් ස්වභාවයෙන් ඒකවිධ වුව ද,</p>
  <p><b>(1) කුසල</b></p>
  <p><b>(2) අකුසල</b></p>
  <p><b>(3) අඛ්‍යාකතය</b> යි ජාති වශයෙන් ත්‍රිවිධ වේ. එහි <b>කාමාවචර කුසලය, සොමනස්ස - උපෙක්ඛා - ඤාණ - සඞ්ඛාර </b>භේදයෙන් අටවැදෑරුම් වේ. යනාදි පෙර කී සේ <b>(1)</b> <b>කුසල විඤ්ඤාණය</b> හා සම්ප්‍ර‍යුක්ත වූයේ <b>කුසල වේදනා ය.</b> (<b>2) අකුසල විඤ්ඤාණය </b>හා සම්ප්‍ර‍යුක්ත වූයේ <b>අකුසල වේදනා ය.</b> <b>(3) විපාක - ක්‍රියාවන්</b> හා සම්ප්‍ර‍යුක්ත වූයේ <b>අඛ්‍යාකත වේදනා</b> ය යි දතයුතු. වේදනාව සර්‍ව චිත්ත සාධාරණ බැවින් <b>එකුන් අනූ</b> (89) වැදෑරුම් වේ. <b>සුඛ-දුක්ඛ-සොමනස්ස-දොමනස්ස-උපෙක්ඛා</b> භේදයෙන් ස්වභාව වශයෙන් <b>පස්වැදෑරුම්</b> වේ. </p>
  <p>එහි කුසල විපාක කාය විඤ්ඤාණ සම්ප්‍ර‍යුක්ත වූයේ සුඛ වේදනා ය. අකුසල විපාක කාය විඤ්ඤාණ සම්ප්‍ර‍යුක්ත වූයේ දුක්ඛ වේදනා ය. කාමාවචරයෙහි <b>කුසල් සතර ය</b>, සහේතුක <b>විපාක සතර ය</b>, එකම අහේතුක විපාක <b>සන්තීරණය</b>, සහේතුක ක්‍රියා සතර ය, එකම අහේතුක ක්‍රියාව ය, අකුසල <b>සතර ය</b> යන මෙතෙක් සිත් හා ද, <b>රූපාවචරයෙහි</b> පඤ්චමධ්‍යාන චිත්තය හැර සෙසු <b>දොළොස් කුසල-විපාක ක්‍රියා</b> හාද, (ධ්‍යානාඞ්ග සම්ප්‍ර‍යුක්ත ලෝකෝත්තර චිත්තය ද <b>මාර්‍ග-ඵල</b> වශයෙන් අට වැදෑරුම් වූ ධ්‍යාන භේදයෙන් ගෙන <b>සම සතලිසක්</b> (40) වේ. (අධ්‍යානික ලොකොත්තර නැති හෙයිනි) එහි පඤ්චමධ්‍යානික අට හැර සෙසු) <b>දෙතිස්</b> (කුසල-විපාක) <b>මාර්‍ග-ඵල</b> චිත්තයන් හා දැ යි මෙසේ <b>සොමනස්ස දෙසැට</b> (62) <b>විඤ්ඤාණයන්</b> හා සම්ප්‍ර‍යුක්ත වේ. </p>
  <p><b>දොමනස්ස වේදනාව</b> දොමනස්ස සහගත අකුසල <b>විඤ්ඤාණ දෙක</b> හා සම්ප්‍ර‍යුක්ත වේ. </p>
  <p><b>උපේක්‍ෂා වේදනාව</b>, සෙසු කාමාවචර කුසල <b>සතර ය</b>, සහේතුක විපාක <b>සතර ය</b>, අහේතුක විපාක <b>දොළොස ය</b>, සහේතුක ක්‍රියා <b>සතර ය</b>, අහේතුක ක්‍රියා දෙක ය, අකුසල <b>සය ය</b>, රූපාවචර පඤ්මධ්‍යාන <b>තුන ය</b>. (අරූපාවචර ද පඤ්මධ්‍යානයෙහි ඇතුළත් හෙයින්) අරූපාවචර <b>දොළස</b> ය. ලෝකෝත්තර <b>අටයැයි පස්පනස්</b> (55) විඤ්ඤාණයන් හා සම්ප්‍ර‍යුක්ත වේ. </p>
  <p>ඔවුනතුරින් සුඛ වේදනාව ඉෂ්ට ඵොට්ඨබ්බය අනුභව කිරීම් <b>ලක්‍ෂණය යැ</b>. සම්ප්‍ර‍යුක්ත ධර්‍මයන් ගේ උපබ්‍රෑහණ (වැඩීම) <b>රසය යැ</b>. කය පිළිබඳ වූ ආස්වාදය <b>වැටහෙන ආකාරය යැ</b>. කාය ඉන්‍ද්‍රියය <b>ආසන්න කාරණය යි</b>. <b>දුක්ඛ වේදනා</b> අනිෂ්ඨ පොට්ඨබ්බය අනුභව කිරීම් <b>ලක්ෂණය යැ</b>. සම්ප්‍ර‍යුක්ත ධර්‍මයන් මැළවීම් <b>කෘත්‍යය යැ</b>. කය පිළිබඳ පෙළීම <b>වැටහෙන ආකාරය යැ</b>. කාය ඉන්‍ද්‍රියය <b>ආසන්න කාරණය යි</b>. </p>
  <p><b>සොමනස්ස වේදනාව</b> ඉෂ්ටානුභවන <b>ලක්‍ෂණය යැ</b>. ස්වභාව වූ, හෝ පරිකල්ප වූ හෝ ඉෂ්ටාකාරයෙන් අරමුණු රස විඳීම් <b>කෘත්‍යය යැ</b>. චෛතසික ආස්වාදය <b>වැටහෙන ආකාරය යැ</b>. පස්සද්ධිය <b>ආසන්න කාරණය යි</b>. </p>
  <p><b>දොමනස්ස</b> අනිෂ්ටානුභවන <b>ලක්‍ෂණය යැ</b>. ලැබුණු පරිදි අනිෂ්ටාකාරයෙන් අරමුණු රස විඳීම් <b>කෘත්‍යය යැ</b>. චෛතසික පීඩනය <b>වැටහෙන ආකාරය යැ</b>. හෘදය වස්තුව <b>ආසන්න කාරණය යි</b>.</p>
  <p>උපෙක්ඛා වේදනාව මධ්‍යස්ථානුභවන <b>ලක්‍ෂණය යැ</b>. සම්ප්‍ර‍යුක්ත ධර්‍මයන් නො පිනවන - නො මලවන (ස්වභාව) <b>කෘත්‍යය යැ</b>. ශාන්තභාවය <b>වැටහෙන ආකාරය යැ</b>. නිප්‍රීතික චිත්තය <b>ආසන්න කාරණය යි</b>. </p>
  <p>මේ වේදනා ස්කන්ධයේ විස්තර කථාව යි.</p>
  <ol class="footnotes">
    <li id="footnote-485">
      <p> ම:නි: මූලපණ්ණාසක 296 <a href="#footnote-ref-485">↑</a></p>
    </li>
  </ol>
  <nav class="bottom"><a class="button prev" href="16-3.html"><i class="material-icons">arrow_back</i>2. විඥාන ස්කන්ධය</a><a class="button next" href="16-5.html">4. සංඥා ස්කන්ධය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>