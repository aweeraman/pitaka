<!DOCTYPE html>
<html>
<head>
    <meta charset="UTF-8">
    <title>undefined - විශුද්ධි මාර්ගය</title>
    <meta name="description" content="විශුද්ධි මාර්ගය - මාතර ධර්මවංශ හිමි">
    <meta property="og:type" content="article">
    <meta property="og:title" content="undefined - විශුද්ධි මාර්ගය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="vishuddhi-margaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#18-2-8-15"><i class="material-icons">toc</i>විශුද්ධි මාර්ගය</a><i class="material-icons">navigate_next</i><a class="button" href="18.html"></a><i class="material-icons">navigate_next</i><a class="button" href="18-2.html"></a><i class="material-icons">navigate_next</i><a class="button" href="18-2-8.html"></a></nav>
  <div class="heading-bar">
    <h4></h4><i class="material-icons star-icon undefined" data-bookmark="{&quot;ids&quot;:[18,2,8,15],&quot;headings&quot;:[null,null,null,null],&quot;book&quot;:{&quot;name&quot;:&quot;විශුද්ධි මාර්ගය&quot;,&quot;folder&quot;:&quot;vishuddhi-margaya&quot;}}">star_outline</i><i class="material-icons share-icon" file-name="18-2-8-15.html">share</i>
  </div>
  <p>දුඃඛනිරෝධගාමිනී ප්‍ර‍තිපදා නිර්‍දෙශයෙහි “<b>කතමං දුක්ඛනිරොධ ගාමිනී පටිපදා අරියසච්චං”<sup><a href="#footnote-584" id="footnote-ref-584" class="footnote-ref">[1]</a></sup> </b>යනාදීන් වදාරන ලද අෂ්ට ධර්‍මයෝ පෙර ස්කන්‍ධ නිර්‍දෙශයෙහි (සංස්කාර ස්කන්‍ධයෙහි) අර්‍ථ වශයෙන් ද ප්‍ර‍කාශ කරන ලදහ. (එහෙත් මාර්‍ග වශයෙන් නොකියන ලදහ.)</p>
  <p>මෙය වනාහි එවකට පවත්නා ඒ මාර්‍ගධර්‍මයන් ගේ ප්‍ර‍තිපක්‍ෂ ධර්‍මයන් නැසීම් ආදී ප්‍ර‍වෘත්ති ආකාරයෙන් විශේෂාවබෝධය පිණිස කියම්හ. <b>(පෙර විඥානස්කන්‍ධ නිර්‍දෙශයෙහි </b>කී ලෞකික කුශල චිත්තොත්පාදයෙහි විරතීහු නානා ක්‍ෂණිකවැ ම උපදනාහු ය. සෙස්සෝ එහි ද එවකට උපදනාහ.)</p>
  <p><b>සම්මාදිට්ඨි</b> ආදීන් සැකෙවින් මෙසේ ය. </p>
  <p>1. <b>සම්මාදිට්ඨි</b>:- චතුස්සත්‍ය ප්‍ර‍තිවේධය පිණිස පූර්‍වභාග ප්‍ර‍තිපදා පූරණ වශයෙන් පිළිපන්නා වූ (ආර්‍ය්‍ය මාර්‍ග ප්‍ර‍තිවේධ සඞ්ඛ්‍යාත යො කර්‍මයෙහි යෙදුණු) යෝගීහූගේ <b>නිර්‍වාණලම්බන</b> වූ අවිද්‍යානුශය සමුච්ඡේද කරන (සෘජුව අවිද්‍යාව නසන) හෙයින් විද්‍යා නම් වූ ප්‍ර‍ඥා චක්‍ෂුස <b>සම්මාදිට්ඨි</b> නම. එය අවිපරීත දැකීම <b>ලක්‍ෂණ යැ</b>. චතුස්සත්‍යය ප්‍ර‍කාශ කිරීම එහි <b>කෘත්‍ය යැ</b>. අවිද්‍යාන්‍ධකාර විධ්වංසනය කිරීම <b>වැටහෙන ආකාරය යි</b>. </p>
  <p>2. <b>සම්මාසඞ්කප්ප</b>:- එසේ මාර්‍ග සම්‍යක් දෘෂ්ටියෙන් සම්පූර්ණ දෘෂ්ටි ඇත්තහු ගේ ඒ හා සම්ප්‍ර‍යුක්ත වූ කාම සංකල්පාදි මිථ්‍යා සංකල්ප සමුච්ඡේද කරමින් සිත නිර්‍වාණලම්බනයෙහි අභිනරොපණය (නැංවීම) කරන්නේ <b>සම්මාසඞ්කප්ප</b> නමි. එය සිත මනාව නිවන් අරමුණට නැංවීම <b>ලක්‍ෂණ යැ</b>. සිත නිවනෙහි ඇලවීම එහි <b>කෘත්‍යය යැ</b>. කාමසංකල්පාදි මිථ්‍යාසංකල්ප ප්‍ර‍හාණය <b>වැටහෙන ආකාරයයි</b>. </p>
  <p>3. <b>සම්මා වාචා</b>:- එසේ සම්‍යක් දෘෂ්ටි, සම්‍යක් සංකල්පයෙන් ද යුක්ත වූවහුගේ ඒ හා සම්ප්‍ර‍යුක්ත වූ චතුර්විධ වාග් දුශ්චරිතය සමුච්ඡේද ප්‍ර‍හාණය කරමින් මිථ්‍යා වචනයෙන් විරමණය <b>සම්මා වාචා</b> නමි. එය සම්ප්‍ර‍යුක්ත ධර්‍මයන් මනාකොට නුවණින් ගැනීම <b>ලක්‍ෂණකොට</b> ඇත්තේය. මිථ්‍යා වචනයෙන් වෙන්වීම එහි <b>කෘත්‍යය යැ</b>. මිථ්‍යා වචනයාගේ ප්‍ර‍හාණය <b>වැටහෙන ආකාරය යි</b>. </p>
  <p>4. සම්මාකම්මන්ත:- ඒ මිථ්‍යා වචනයෙන් වෙන්වූවහුගේ ඒ සම්‍යක් වචනය හා සම්ප්‍ර‍යුක්ත වූ ප්‍රාණ වධාදි මිථ්‍යා කර්‍මාන්ත සමුච්ඡේද කරමින් කාය දුශ්චරිතයෙන් විරමණය <b>සම්මාකම්මන්ත</b> නමි. එය තමා හා සම්ප්‍ර‍යුක්ත ධර්‍මයන් මනාව නගා සිටුවීම <b>ලක්‍ෂණය යැ</b>. මිථ්‍යා කර්‍මාන්තයෙන් වැළකීම එහි <b>කෘත්‍යය යැ</b>. මිථ්‍යා කර්‍මාන්ත බැහැර කිරීම <b>වැටහෙන ආකාරය යි</b>. </p>
  <p>5. සම්මා ආජීව:- ඒ යෝගීහු ගේ ඒ සම්මාවාචා, කර්‍මාන්ත දෙකෙහි විශුද්‍ධිය වූ ඒ හා සම්ප්‍ර‍යුක්ත වූ කුහන- ලපනාදීන් සමුච්ඡේදය කරන මිථ්‍යා ආජීවයෙන් වෙන්වීම වූ යම් විරතියෙක් වේ නම් එය <b>සම්මා ආජීව</b> නමි. එය සම්ප්‍ර‍යුක්ත ධර්‍මයන් පිරිසිදු කිරීම <b>ලක්‍ෂණය යැ</b>. ඤායජීවයා ගේ (බුද්ධපතිකුඨ නො වූ මනා ආජීවයා ගේ පැවැත්මට හේතුවන හෙයිනි.) පැවැත් එහි <b>කෘත්‍යය යැ</b>. මිථ්‍යාජිවිකා ප්‍ර‍හාණය <b>වැටහෙන ආකාරය යි</b>. </p>
  <p>6. <b>සම්මා වායාම</b>:- (අනතුරුව ඒ <b>සම්මාවාචා - සම්මා කම්මන්ත - සම්මා ආජීව</b> සඞ්ඛ්‍යාත <b>සීල භූමියෙහි</b> සිටියහු ගේ) සියලු අකුසල් නසන කුසීත බව සිඳින වීර්‍ය්‍යය <b>සම්මා වායාම</b> නමි. එය උත්සාහ කිරීම <b>ලක්‍ෂණය යැ</b>. නූපන් අකුසල් නිපදවීම, උපන් අකුසල් පහකිරීම, නූපන් කුසල් ඉපදවීම, උපන් කුසල් රැකීම ද එහි <b>කෘත්‍යය යැ</b>. මිථ්‍යාව්‍යායාම ප්‍ර‍හාණය <b>වැටහෙන ආකාරය යි</b>. </p>
  <p>7. <b>සම්මා සති</b>:- මෙසේ ව්‍යායාම ඇත්තහු ගේ අශුභාදීන්හි ශුභාදි ආකාරයෙන් වැටහෙන ස්වභාවය බැහැර කරන්නා වූ චිත්තයා ගේ නුමුළා බව <b>සම්මාසති</b> නමි. ආලම්බනයා ගේ යථා ස්වභාවය වැටහීම එහි <b>ලක්‍ෂණය යැ</b>. එහි නුමුළා බව <b>කෘත්‍යය යැ</b>. මිථ්‍යා ස්මෘති ප්‍ර‍හාණය <b>වැටහෙන ආකාරයයි</b>. </p>
  <p>8. <b>සම්මා සමාධි</b>:- ඒ ස්මෘතිය හා සම්ප්‍ර‍යුක්ත වූ මිථ්‍යා සමාධිය නසන එත්තෛකාග්‍ර‍තාවය <b>සම්මාසමාධි</b> නමි. එය අවික්‍ෂේපය <b>ලක්‍ෂණය යැ</b>. මනාව පිහිටීම එහි <b>කෘත්‍යය යැ</b>. මිථ්‍යාසමාධි ප්‍ර‍හාණය කිරීම (ඵලය) <b>වැටහෙන ආකාරය යි</b>. </p>
  <p><b>මේ දුඃඛ නිරෝධ ගාමිනී ප්‍ර‍තිපදා නිර්‍දෙශයෙහි ක්‍ර‍මය යි.</b></p>
  <p><b>මෙසේ මේ සත්‍ය නිර්‍දෙශයෙහි ජාත්‍යාදීන් ගේ විනිශ්චය දතයුතු.</b></p>
  <ol class="footnotes">
    <li id="footnote-584">
      <p> වි:ප: සච්චවිභඞ්ග 81 <a href="#footnote-ref-584">↑</a></p>
    </li>
  </ol>
  <nav class="bottom"><a class="button prev" href="18-2-8-14.html"><i class="material-icons">arrow_back</i>නිරෝධ සත්‍යය (3)</a><a class="button next" href="18-2-9.html">9. ඥානයාගේ කෘත්‍යය වශයෙන් <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>