<!DOCTYPE html>
<html>
<head>
    <meta charset="UTF-8">
    <title>1. ආයතන කථාව - විශුද්ධි මාර්ගය</title>
    <meta name="description" content="විශුද්ධි මාර්ගය - මාතර ධර්මවංශ හිමි">
    <meta property="og:type" content="article">
    <meta property="og:title" content="1. ආයතන කථාව - විශුද්ධි මාර්ගය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="vishuddhi-margaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#17-1"><i class="material-icons">toc</i>විශුද්ධි මාර්ගය</a><i class="material-icons">navigate_next</i><a class="button" href="17.html">15. ආයතන ධාතු නිර්දේශය</a></nav>
  <div class="heading-bar">
    <h2>1. ආයතන කථාව</h2><i class="material-icons star-icon undefined" data-bookmark="{&quot;ids&quot;:[17,1],&quot;headings&quot;:[&quot;15. ආයතන ධාතු නිර්දේශය&quot;,&quot;1. ආයතන කථාව&quot;],&quot;book&quot;:{&quot;name&quot;:&quot;විශුද්ධි මාර්ගය&quot;,&quot;folder&quot;:&quot;vishuddhi-margaya&quot;}}">star_outline</i><i class="material-icons share-icon" file-name="17-1.html">share</i>
  </div>
  <p><b>ස්කන්ධයට</b> අනතුරු වැ <b>ආයතනයෝ</b> දක්වනු ලැබෙති.</p>
  <p><b>1. චක්ඛායතනය,</b></p>
  <p><b>2. රූපායතනය,</b></p>
  <p><b>3. සෝතායතනය,</b></p>
  <p><b>4. සද්දායතනය,</b></p>
  <p><b>5. ඝාණායතනය,</b></p>
  <p><b>6. ගන්‍ධායතනය, </b></p>
  <p><b>7. ජිව්හායතනය,</b></p>
  <p><b>8. රසායතනය,</b></p>
  <p><b>9. කායායතනය,</b></p>
  <p><b>10. ඵොට්ඨබ්බායතනය,</b></p>
  <p><b>11. මනායතනය,</b></p>
  <p><b>12. ධම්මායතනයැ යි</b></p>
  <p><b>ආයතන දොළොසෙකි. එහි එකක් පාසා (1) අර්‍ථය, (2) ලක්‍ෂණය, (3) අනූන - අනධිකතාය, (4) ක්‍ර‍මය, (5) සංක්‍ෂෙපවිස්තරය, (6) දතයුතු බව ය යන මොවුන්ගේ වශයෙන් විනිශ්චය දත යුතුයි. </b></p>
  <p><b>(1) මෙහි </b>අර්‍ථ<b> වශයෙන්</b></p>
  <p>i. විශේෂ අර්‍ථය</p>
  <p>ii.සාමාන්‍ය අර්‍ථය යි<b> දෙකෙකි. </b></p>
  <p><b>එහි i </b>විශේෂ අර්‍ථ වශයෙන්<b>, රූපාලම්බනරසය, ආස්වාදනය කරනුයේ </b>චක්ඛු නමි<b>. (සම-විෂමත්වය ප්‍ර‍කාශ කෙරෙයි, යන අර්‍ථයි) වර්‍ණ විශේෂ ප්‍ර‍කාශ කෙරේනුයි </b>රූප නමි<b>. (වර්‍ණයා ගේ විකාරයට පැමිණෙමින් සිත්හි පවත්නා කැමැත්ත ප්‍ර‍කාශ කෙරෙයි යන අර්‍ථයි.)</b></p>
  <p><b>අසුනුයේ </b>ශ්‍රෝත්‍ර‍යැ<b>, උසුරුවනු ලබනුයේ </b>ශබ්ද යැ<b>. ශ්‍රෝත්‍ර‍ විඥානයෙන් දතයුතු වූයේ යන අර්‍ථයි.) ආඝ්‍රාණය කරනුයේ ඝ්‍රා</b>ණයැ<b>. ප්‍ර‍කාශ කරනු ලබනුයේ </b>ගන්‍ධයයි<b>. (තමා පිහිටි වස්තුව ප්‍ර‍කාශ කෙරෙයි යන අර්‍ථයි. ජීවිතය (පැවැත්මට උපකාර වූ රසය) කැ</b>ඳවානුයි <b>ජිව්හා නම</b>. සත්ත්‍වයේ ආස්වාදනය කෙරේත්නුයි රස නමි. පාප ධර්‍මයන් ගේ ඉපදීමට ස්ථාන වේනුයි <b>කාය නමි</b>. (ආය නම් උත්පත්ති දේශයයි) ස්පර්‍ශ කරනුයේ <b>ඵොට්ටබ්බ නමි</b>. (අරමුණු) දැනගන්නේ මන නමි. තමා ගේ (ස්වභාවය ලක්‍ෂණය ධාරානයි <b>ධම්ම නමි</b>. මේ එකක් පාසා <b>විශේෂාර්‍ථ යි</b>. </p>
  <p><b>ii අවිශෙෂයෙන් චිත්ත - චෛතසිකයන්</b> තම තමා අයත් කෘත්‍යය පිණිස <b>උත්සාහවත් කරවන</b> හෙයින් ද, චිත්ත චෛතසිකයන් <b>විස්තර කරන</b> හෙයින් ද, දික් වූ <b>සංසාර දුක්ඛයට පමුණුවන</b> හෙයින් ද, <b>ආයතනය යි</b> දත යුතු ය. </p>
  <p><b>විස්තර :- චක්‍ෂුරාදි</b> ද්වාරයෙහි ද, <b>රූපාදි</b> ආලම්බනයෙහි ද, (ඒ ඒ ද්වාරාලම්බනයන්හි) උපදනා චිත්ත - චෛතසික ධර්‍මයෝ, තම තමා අයත් අනුභවනාදි කෘත්‍යයෙන් උත්සාහ කෙරෙති. නැගී සිටිති. ගැටෙති. ව්‍යායාම කෙරෙත්ය යි කී නියායි. </p>
  <p>ඒ ඒ ද්වාර ආලම්බනයෙහි උපදින්නවූ චිත්ත-චෛතසික ධර්‍මයන්, මේ චක්‍ෂුරාදි ‘ආයතනයෝ විස්තර කෙරෙත්ය’ යි කීසේය යි දතයුතු. </p>
  <p>තවද, නො දත හැකි අක්-මුල් ඇති මේ සසර පැවැත්තාවූ, ඉතාම දික්වූ සසර දුක නොනවත්නාතාක් (නැවත නූපදනා සේ නිරුද්‍ධ නොවන තාක්) ගෙන යන්නවුන් මෙන් පවත්වත් නුයි කී නියායි.</p>
  <p>මේ සියලු ධර්‍මයෝ උත්සාහ කරන හෙයින් ද, චිත්ත-චෛතසික ධර්‍මයන් විස්තර කරන හෙයින් ද, මතු මතු ගෙනයන හෙයින් ද, <b>ආයතනය, ආයතනය යි</b> කියනු ලැබෙති. </p>
  <p>තවද, <b>නිවාසස්ථානය, පිහිටීමට ආධාරස්ථානය, රැස්වන ස්ථානය, හටගන්නා ස්ථානය, කාරණය</b> යන අර්‍ථයෙන් ද <b>ආයතන</b> නම් වේය යි දතයුතු.</p>
  <p>ඒ මෙසේයි :- <b>‘ඊශ්වරායතනය’ වාසුදේවායතනය, යනාදීන්හි ලෙව්හි වාසස්ථානය ආයතනය යි කියයි. සුවර්‍ණායතනය, රජතායතනය</b> යනාදීන්හි ආකරය ආයතනය යි කියයි. </p>
  <p><b>“මනොරමෙ ආයතනෙ - සේවන්තිතං විහද්ධගමා”යි මහරහත්</b> නමැති පක්‍ෂීන්ගෙන් ගැවසීගත් ශාලවනොද්‍යානයකට බඳු <b>සර්‍වඥ ශාසනයෙහි, ආර්‍ය්‍ය සංඝ</b> සඞ්ඛ්‍යාත පක්‍ෂිසමූහයා තථාගත නමැති වෘක්‍ෂරාජයා සෙවුනාහු ය’ යන මෙහි <b>රැස්වන ස්ථානය,</b> ආයතනය යි කියනු ලැබේ. </p>
  <p><b>“දක්‍ෂිණ පථය ගවයන් ගේ ආයතනය </b>යනාදීන්හි හටගත් <b>දේශය</b> ආයතනය යි කියනු ලැබේ. <b>“තත්‍ර‍තත්‍රෙව සක්ඛි භබ්බතං පාපුණාති සතිසති ආයතනෙ”<sup><a href="#footnote-507" id="footnote-ref-507" class="footnote-ref">[1]</a></sup> “සෘද්ධිවිධඥානාදි අභිඥාවට සුදුසු (ප්‍රාර්‍ථනාවක්) අධිකාරයක් ඇතිකල්හි, ඒ ඒ සෘද්ධිවිධඥානාදි වූ ස්ථානයෙහි මැ සාක්‍ෂියට සුදුසු බවට පැමිණේ”</b> යනාදීන්හි කාරණ <b>ආයතනය</b> යි කියනු ලැබේ. </p>
  <p>චක්‍ෂුරාදීන්හි පැවති ඒ ඒ චිත්ත-චෛතසික ධර්‍මයෝ, චක්‍ෂුරාදීන් හා සම්බන්ධ පැවැතුම් ඇති හෙයින්, වාසය කරන්නවුන් මෙන් වෙත්නුයි, චක්ඛු ආදිය ඒ චිත්ත-චෛතසික ධර්‍මයන්ට <b>නිවාසස්ථානය</b> වේ. චක්‍ෂුරාදීන්හි ඒ චිත්ත-චෛතසික ආකීණි හෙයින් ද, චක්‍ෂුරාදිය ඇසුරු කරන හෙයින් ද, ඒ රූපාදිය ආලම්බන කොට ඇති හෙයින් ද, චක්‍ෂුරාදිය ඒ චිත්ත-චෛතසිකයන්ට ආකර ද වේ. </p>
  <p>චක්‍ෂුරාදිය ඒ ඒ චිත්ත-චෛතසිකයන් ගේ <b>සමෝසරණ ස්ථානය</b> ද වේ. ඒ ඒ වස්ත්‍ර‍-ද්වාර-ආලම්බන වශයෙන් රැස්වන ස්ථාන හෙයින් චිත්ත-චෛතසික ධර්‍මයෝ, රැස්වන්නවුන් මෙන් හටගන්නාහු වෙති. ඒ චක්‍ෂුරාදීන් නිශ්‍ර‍ය බැවින් ද, රූපාදය ආලම්බන බැවින් ද, ඔවුන් විෂයයෙහි මැ උපදනා හෙයින් චක්‍ෂුරාදිය ඒ චිත්ත-චෛතසිකයනට <b>උත්පත්ති දේශය</b> ද වේ. ඒ චක්‍ෂුරාදීන් නැති කල්හි ඒ චිත්ත-චෛතසික ධර්‍මයන් නූපදනා හෙයින් චක්‍ෂුරාදිය චිත්ත-චෛතසික ධර්‍මයනට <b>කාරණ</b> වේ. </p>
  <p>මෙසේ <b>නිවාසස්ථානාර්‍ථයෙන්</b> ද, <b>ආකරාර්‍ථයෙන්</b> ද, <b>සමොසරණස්ථානාර්‍ථයෙන්</b> ද, <b>හටගත් ප්‍රදේශාර්‍ථයෙන්</b> ද, (හෙත්‍වර්‍ථයෙන් ද) <b>කාරණාර්‍ථයෙන්</b> ද, යන මෙතෙක් කරුණින් මේ ධර්‍මයෝ <b>ආයතනය, ආයතනය යි</b> කියනු ලැබෙත්. එහෙයින් කියන ලද අර්‍ථයෙන් චක්ඛු නමුදු ආයතන නමුදු ඒ ම නුයි. <b>චක්ඛායතනය</b> -පෙ<b>- ධම්ම නමුදු, ආයතන නමුදු</b> හේ ම නුයි <b>ධම්මායතනයයි</b> මෙසේ අර්‍ථ වශයෙන් විනිශ්චය දතයුතු. </p>
  <p><b>(2) </b>ලක්‍ෂණ වශයෙන්<b>,</b> චක්‍ෂුරාදීන් ගේ <b>ලක්‍ෂණ වශයෙන් ද</b> විනිශ්චය දතමනායැ. එය ස්කන්ධ නිර්‍දෙශයෙහි කී නයින් දතයුතු.</p>
  <p>(3) තාවත් ප්‍ර‍මාණ වශයෙන්, (එපමණ බැවින්) චක්‍ෂුරාදිය ද, ඔවුන් අයත් ස්වභාව ධරන හෙයින් <b>ධර්‍මායතනය යැ</b>. </p>
  <p><b>ප්‍ර‍ශ්න</b> :- එසේවන්නා ‘<b>ධර්‍මායතනයැ යි</b>’ නො වදාරා, ද්වාදශායතනයැ යි වදාළේ කවර හෙයින් ද?</p>
  <p><b>පිළිතුර</b> :- ෂඩ් විඥානකායයන් ගේ හටගැනීමට කාරණවූ ද්වාර <b>ආලම්බනයන්</b> පිරිසිඳ දැක්වීම සඳහා <b>ද්වාදශායතනයක්</b> වදාළහ. </p>
  <p>ඒ එසේමැයි :- <b>චක්ඛුවිඤ්ඤාණ</b> වීථියෙහි ඇතුළත් වූ විඥාන-කායයාගේ හෙවත් <b>සසම්ප්‍ර‍යුක්ත චිත්තයාගේ</b> හටගැනීමට චක්ඛායතනය මැ <b>ද්වාරය</b> වේ. රූපායතනය මැ ආලම්බනය වේ. එසේම සෙසු ද්වාරාලම්බනයෝ ද, පිළිවෙළින් සෝතවිඤ්ඤාණාදියට උත්පත්ති ද්වාර හා, <b>ආලම්බන</b> වෙති.</p>
  <p>සවැනි <b>මනොවිඤ්ඤාණ වීථියට</b> ඇතුළත් වූ විඥානකායයාගේ හෙවත් සසම්ප්‍ර‍යුක්ත භවාඞ්ග චිත්තයා ගේ <b>චලනය වී සිඳෙන</b> මනායතනයා ගේ ඒක දේශයක් ම, මනෝවිඥානයා ගේ හටගැනීමට ද්වාර වේ. <b>චක්ඛුවිඤ්ඤාණාදීන්</b> හා අසාධාරණ වූ ධර්‍මායතනය ම එයට <b>ආලම්බන</b> වන්නේ ය. භවාඞ්ග චිත්තය චලනය වශයෙන් පැවැති කල්හි ආවර්‍ජනය පවත්නා හෙයින් ද නොවූ කල නොපවත්නා හෙයින් ද මෙසේ කීයේ වේ. </p>
  <p>මෙසේ ෂඩ් විඥාන කායයා ගේ උත්පත්තියට <b>ද්වාර-ආලම්බන</b> බෙදා දැක්වීම් වශයෙන් දොළොස් (12) <b>ආයතනයන්</b> දැක්වූහ. </p>
  <p>මෙසේ මේ <b>ආයතන</b> කථාවෙහි (අනූන-අනධික භාවයෙන්) තාවත් ප්‍ර‍මාණ වශයෙන් විභාග දතයුතු. </p>
  <p>(4) <b>ක්‍ර‍ම වශයෙන්</b> - මෙහි ද පෙර <b>ස්කන්ධ කථාවෙහි</b> කී උත්පත්ති ක්‍ර‍මාදීන් අතුරින් <b>දේශනා ක්‍ර‍මය</b> මැ යෙදෙන්නේ ය. </p>
  <p><b>විශේෂ :- චක්ඛායතනාදීන්</b> ගේ <b>උත්පත්ති ක්‍ර‍මාදියෙහි</b> විශේෂ ඇති. අධ්‍යාත්මික ෂඩායතනයන් අතුරිනුදු දැකීම් හා හැපීම් සහිත <b>රූපාලම්බනය</b> අරමුණු කොට පවත්නා <b>චක්ඛායතනය</b> ප්‍ර‍කට හෛයින් පළමුවැ වදාළහ. අනතුරුවැ දැකීම් රහිත ගැටීම් සහිත <b>ශබ්දායතනාදිය</b> අරමුණු කොට පවත්නා <b>සෝතායතනාදිය</b> වදාළහ. <b>දර්‍ශනානුත්තරිය, ශ්‍ර‍වණානුත්තරිය</b> ධර්‍මයනට හේතු භාවයෙන් බොහෝ උපකාර හෙයින්, <b>අධ්‍යාත්මිකායතන</b> අතුරින් <b>චක්ඛායතන-සෝතායතන</b> දෙක <b>පළමුවැ</b> වදාළහ. එයට අනතුරු වැ <b>ඝාණාදි ආයතන තුන</b> වදාළහ. චක්ඛාදි පඤ්චායතනයන් මැ ගෝචරයන් (ආලම්බනයන්) විෂය කොට ඇති හෙයින් මනායතනය අන්තයෙහි වදාළහ. </p>
  <p><b>චක්ඛායතනාදීන්ට</b> ගෝචර බැවින් වනාහි ඒ ඒ <b>අධ්‍යාත්මිකායතනයනට</b> අනතුරු වැ <b>බාහිරායතන</b> අතුරින් රූපායතනාදිය පිළිවෙළින් වදාළහ. වැලිදු ‘<b>චක්ඛුවිඤ්ඤාණාදීන්</b> <b>ගේ</b> හටගැනීම් හේතූන් නියම කිරීම් වශයෙන් <b>මේ ආයතනයන්</b> ගේ ක්‍ර‍මය වදාළහයි, දතයුතුයි. </p>
  <p>ඒ මෙසේ යි:- <b>‘චක්ඛුංචපටිචච රූපෙච උප්පජ්ජති චක්ඛුවිඤ්ඤාණං -පෙ- මනං පටිච්ච ධම්මෙච උප්පජ්ජති මනොවිඤ්ඤාණං’<sup><a href="#footnote-508" id="footnote-ref-508" class="footnote-ref">[2]</a></sup></b> යි මෙසේ ක්‍ර‍ම වශයෙන් විනිශ්චය දතයුතුයි. </p>
  <p>(5) <b>සංක්‍ෂේප </b>විස්තර වශයෙන්<b> :- සංක්‍ෂේප</b> වශයෙන් වනාහි මනායතනය හා ධම්මායතනය ඒක දේශයෙක් ද, <b>නාමයෙහි</b> සංග්‍ර‍හ වේ. පිළිවෙළින් <b>අන්‍ය ආයතනයෝ රූපයෙහි</b> සංගෘහීත වෙත්. මෙසේ <b>ද්වාදශායතනය</b> මැ <b>නාම - රූප</b> මාත්‍ර‍යක් ම වේ. </p>
  <p><b>විස්තාර</b> වශයෙන් <b>අධ්‍යාත්මික ආයතන</b> අතුරින් ප්‍ර‍ථම වූ චක්ඛායතනය ජාති (ස්වභාව) වශයෙන් <b>චක්‍ෂුඃප්‍ර‍සාද</b> මාත්‍ර‍ය මැයි. <b>ප්‍ර‍ත්‍යය ගති නිකාය-පුද්ගල</b> යන මොවුන් ගේ වශයෙන් අනන්ත භේද වේ. </p>
  <p><b>ප්‍ර‍ත්‍යය</b> (ප්‍ර‍ත්‍යය නම්) කුශලා‘කුශලාදි කර්‍ම හා ඒ ඒ කර්‍මයනට සහකාරී කාරණ වූ අභ්‍යයන්තර - බාහිර ප්‍ර‍ත්‍යය යැ. ඔහු නානාවිධ වෙති. </p>
  <p>ගති, නිරය ආදි පඤ්ච ගතීන් ගේ වශයෙන් ද නානාවිධය.</p>
  <p><b>නිකාය</b> ඇත්-අස්-ආදිවූ ද, ක්‍ෂත්‍රිය බ්‍රාහ්මණාදි වූ ද, ප්‍රභේදය නිකාය භේදය යි. </p>
  <p>එක් එක් සත්ත්‍වයකු ගේ වශයෙන් <b>පුද්ගල</b> භේදය වේ. </p>
  <p><b>සෝතායතනාදි</b> සතර දෙන ද (එසේම චක්ඛායතනය මෙන්මැ.) නානා භේද ඇත්තාහ. <b>මනායතනය</b>, කුශල-අකුශල-විපාක-ක්‍රියා වශයෙන් <b>එකුන් අනූවක් (89)</b> ප්‍රභේද ඇති <b>එක්සිය එක්විස්සක් (121)</b> ප්‍රභේද ඇත්තේ හෝ වේ.</p>
  <p>චක්ඛුවත්‍ථු ආදී වස්තු ප්‍රභේදයන් හා <b>දුක්ඛාපටිපදාදි</b> ප්‍ර‍තිපදා ප්‍රභේදයන් ද අනන්ත ප්‍රභේද ඇත්තේ යි.</p>
  <p>මෙහි වස්තු න්ම චක්‍ෂුර්‍වස්තු ආදිය යැ. ඔවුන් ගේ වශයෙන් විඤ්ඤාණය අනන්ත ප්‍රභේද වේ. </p>
  <p>ප්‍ර‍තිපදා නම් දුක්ඛාපටිපදාදියයි. ආදි ශබ්දයෙන් <b>ධ්‍යාන, අධිපති, භූමි, ආලම්බන</b> ආදිය ගැනේ. ඔවුන් ගේ වශයෙන් ද මනායතනය අනේක විධයි. </p>
  <p><b>රූප, ශබ්ද, ගන්‍ධ, රසායතනයෝ ද,</b> සභාග විසභාග ප්‍ර‍ථ්‍යායාදීන් ගේ වශයෙන් නානා ප්‍රභේදයහ. නීලවර්‍ණය නීලවර්‍ණයට සභාග යැ. පීතාදිය එයට විසභාග යැ. කර්‍මාදිය ප්‍ර‍ත්‍යයයේ යි. සෙසු භේද යට කී සේයි. </p>
  <p><b>ඵොට්ඨබ්බායතනය, පඨවි, තේජෝ, වායෝ</b> ධාතූන්ගේ වශයෙන් ත්‍රිවිධ ය. <b>ප්‍ර‍ත්‍යයාදීන්</b> <b>ගේ</b> ප්‍රභේදයෙන් අනේකවිධයි. </p>
  <p><b>ධම්මායතනය, වේදනා-සංඥා-සංස්කාර ස්කන්ධ ත්‍ර‍යය’ සූක්‍ෂ්ම රූප, නිර්‍වාණ යන එකුන් සැත්තෑ (69) වක්</b> ධර්‍මයන් ගේ (i) <b>ස්වභාව භේදයෙන්</b> හා (ii) <b>නානා ප්‍රභේද</b> හෙයින් අනේක විධයි. </p>
  <p>(i) මෙහි <b>සුඛ-දුක්ඛ-උපෙක්ඛා</b> වේදනාදිය <b>ස්වභාව භේදයයි</b>.</p>
  <p><b>(ii) චක්ඛු සම්ඵස්සජ වේදනා, සෝතසම්ඵස්සජ වේදනාදිය නානාත්‍ව භේදයයි</b>. </p>
  <p>මෙසේ සංක්‍ෂේප විස්තර විසින් ප්‍රභේද දතයුතුයි.</p>
  <p>(6) දතයුතු බව වශයෙන් මෙසේයි:- සියලු සංස්කාර වූ <b>ආයතනයෝ</b>, යමකින් නො ආ බැවින් හා නො හික්මෙන බැවින් ද, දතයුත්තාහ. ඒ <b>ආයතනයෝ</b>, උත්පාදක්‍ෂණයෙන් පූර්‍වයෙහි යම්කිසි තැනෙකින් එන්නාහුද, නොවෙති. භඞ්ගාක්‍ෂණයෙන් මත්තෙහි යම්කිසි තැනකට යන්නාහු ද නොවෙත්. එහෙයින් මැ ඔවුහු උත්පාදක්‍ෂණයෙන් පූර්‍වයෙහි නො දත හැකි ස්වභාව ඇත්තාහුය. විනාශයෙන් මතුයෙහි නැසෙන ස්වභාව ඇත්තාහ. එකී <b>පූර්‍වාන්ත-අපරාන්ත</b> දෙකට මධ්‍යයෙහි වූ දැන් පවත්නා ක්‍ෂණයෙහි හේතූන් හා සම්බන්ධ පැවතුම් ඇති බැවින් කිසිවකු ගේ වශයට නොපැමිණ පවත්නාහ. එහෙයින් (විද්‍යාමාන ක්‍ෂණයෙහිද ස්වල්ප කාලයක් පවත්නා බැවින් හා, අනිත්‍ය-දුඃඛ විපරිණාම ස්වභාව ඇති හෙයින්) කිසිවකු ගේ අදහසක් අනුවැ නොපවත්නාහ. </p>
  <p>මෙසේ <b>කිසිවකින් නො එන</b> හෙයින් ද, නො නික්මෙන හෙයින් ද, විනිශ්චය දතයුතුයි. </p>
  <p>අනතුරුව නිරීහ (චඤ්චල වීම් රහිත හටගැනීම් කෘත්‍ය වශයෙන් හා, අව්‍යාපාර (නිරුත්සාහ) වශයෙන් මෙසේයි. <b>චක්ඛායතන-රූපාලම්බනාදියට</b> අප ගේ එක්වීමෙන්, විඥානය උපන්නේ නම් මැනැවැයි මෙබඳු අදහසෙක් නොවේ. ඒ <b>චක්ඛායතන-රූපාලම්බනාදීහු</b> විඥානය උපදවනු පිණිස <b>ද්වාර</b> වශයෙන් හෝ, <b>වස්තු</b> වශයෙන් හෝ, <b>ආලම්බන</b> වශයෙන් හෝ උත්සාහ නො කරන්නාහු ය. උත්සාහයට හෝ නො පැමිණෙති. චඤ්චලවීම සමග හටගන්නා වූ කෘත්‍යයන් ගේ වශයෙන් ඊහ නම් වෙයි. මෙසේ වේවයි සිතීම් වශයෙන් ක්‍රියා කිරීම ව්‍යාපාර නම් වේ. </p>
  <p>වැලි <b>චක්ඛායතන-රූපාලම්බනාදීන්</b> ගේ සමවායයෙන් චක්ඛුවි<b>ඤ්ඤාණාදීන් ගේ</b> හටගැනීම ස්වභාව ධර්‍මයෙන් මැ වේ. එහෙයින් මැ <b>නිරුත්සාහයෙන්</b> ද, <b>අව්‍යාපාරයෙන්</b> ද මේ <b>ද්වාදශායතනයෝ</b> දතයුත්තාහ. වැලිදු මේ <b>අධ්‍යාත්මිකායතන</b> සදෙන <b>නිත්‍ය, සුඛ, සුභ, ආත්මය</b> යන මෙයින් විරහිත හෙයින් මිනිසුන්ගෙන් <b>සිස්වූ ගමක් </b>මෙන් දතයුතු. </p>
  <p><b>බාහිරායතන සදෙන</b> අධයාත්මිකායතනයට අතිශයින් වෙහෙස කරන බැවින් <b>ගම්පහරන සොරුන් මෙන්</b> දතයුතු. “<b>චක්ඛු භික්ඛවෙ හඤ්ඤති මනාපා‘මනාපෙහි</b> <b>රූපෙහි”<sup><a href="#footnote-509" id="footnote-ref-509" class="footnote-ref">[3]</a></sup></b> ‘මහණෙනි! චක්ඛායතන මනාප-අමනාප රූපයන් විසින් හිංසා කරනු ලැබේ” යනාදිය එයින් වදාළහ. </p>
  <p>තවද <b>අධ්‍යාත්මිකායතන</b> සදෙන <b>සර්‍පය, කිඹුල් ය, උකුසුය, සුනඛ ය, ගෘශාල ය,&nbsp;වඳුරු ය,</b> යන ෂඩ් ප්‍රාණීන් මෙන් දැක්ක යුත්තාහ. <b>බාහිරායතන</b> සදෙන ඒ ප්‍රාණීන් ගේ සිත් ඇලවීමට සුදුසු වූ - <b>තුඹසය, ඛිලය, ආකාසය, ඇතුළු ගමය, අමු සොහොනය, අරණ්‍යය</b> යන ෂට් ගෝචර ස්ථානයන් මෙන් පිළිවෙළින් දැක්ක යුත්තාහ.</p>
  <p>මේ දතයුතු බව වශයෙන් විනිශ්චයයි.</p>
  <p><b>මේ ද්වාදශායතනයන් ගේ විස්තර කථාවයි.</b></p>
  <ol class="footnotes">
    <li id="footnote-507">
      <p> අ:නි: තිකනිපාත 154 <a href="#footnote-ref-507">↑</a></p>
    </li>
    <li id="footnote-508">
      <p> ම:නි: උපරිපණ්ණාසකය 290 <a href="#footnote-ref-508">↑</a></p>
    </li>
    <li id="footnote-509">
      <p> සං:නි: සළායතන සංයුත්තක 656 <a href="#footnote-ref-509">↑</a></p>
    </li>
  </ol>
  <nav class="bottom"><a class="button prev" href="17.html"><i class="material-icons">arrow_back</i>15. ආයතන ධාතු නිර්දේශය</a><a class="button next" href="17-2.html">2. ධාතු කථාව <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>