<!DOCTYPE html>
<html>
<head>
    <meta charset="UTF-8">
    <title>undefined - විශුද්ධි මාර්ගය</title>
    <meta name="description" content="විශුද්ධි මාර්ගය - මාතර ධර්මවංශ හිමි">
    <meta property="og:type" content="article">
    <meta property="og:title" content="undefined - විශුද්ධි මාර්ගය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="vishuddhi-margaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#19-33-6"><i class="material-icons">toc</i>විශුද්ධි මාර්ගය</a><i class="material-icons">navigate_next</i><a class="button" href="19.html"></a><i class="material-icons">navigate_next</i><a class="button" href="19-33.html"></a></nav>
  <div class="heading-bar">
    <h3></h3><i class="material-icons star-icon undefined" data-bookmark="{&quot;ids&quot;:[19,33,6],&quot;headings&quot;:[null,null,null],&quot;book&quot;:{&quot;name&quot;:&quot;විශුද්ධි මාර්ගය&quot;,&quot;folder&quot;:&quot;vishuddhi-margaya&quot;}}">star_outline</i><i class="material-icons share-icon" file-name="19-33-6.html">share</i>
  </div>
  <p>1. සමාන භාවය වූ <b>එකත්ත නය යැ</b></p>
  <p>2. අසමාන භාවය වූ <b>නානත්ත නය යැ</b></p>
  <p>3. නිරුත්සාහ භාවය වූ <b>අව්‍යාපාර නය යැ</b></p>
  <p>4. අවිද්‍යාදී ධර්‍මයන් ගේ මේ ස්වභාවය යි කියන ලද <b>එවං ධම්මතා නය යැ</b> යි අර්ථ නය සතරෙකි.</p>
  <p>මෙසේ <b>මේ භව චක්‍ර‍ය</b> නය භෙදයෙන් ද සුදුසු පරිදි දතයුතු.</p>
  <p>(1) ඒ චතුර්විධ නය අතුරින් එකත්‍ව නය මෙසේ යි : බීජයේ අඞ්කුර-පත්‍ර‍-ස්කන්‍ධ-ශාඛා-පලාසාදි භාවයෙන් වෘක්‍ෂ භාවයට පැමිණීම මෙන්, <b>‘අවිද්‍යා ප්‍ර‍ත්‍යයයෙන් සංස්කාරය වේ’ ‘සංස්කාර ප්‍ර‍ත්‍යයෙන් විඥානය වේ’</b> යැ යන මේ පරිද්දෙන් සන්තතිය නො සිඳ පැවැත්ම <b>ඒකාන්ත නය යැ</b>. </p>
  <p><b>විස්තර</b>:- ඒ එකත්‍ව නය අවිපරීත කොට දක්වන්නේ හේතු ඵල ධර්‍මයන් ගේ ගැළපීමෙන් වන්නා වූ හේතු-ඵල පරම්පරාව නො සිඳ පැවැත්ම ඇති සැටි අවබොධ කරන හෙයින් <b>උච්ඡෙද දෘෂ්ටිය</b> සිඳී.</p>
  <p>ඒ සන්තතිය ගේ නො සිඳ පැවැත් ම විපරීත කොට දක්නේ හේතු-ඵල ධර්‍මයන් ගේ ගැළපීමෙන් වන්නා වූ හේතු-ඵල පරම්පරාව නො සිඳ පැවැත් ම, හේතු-ඵල භේදයක් නො කොට එකත්‍වය යි ගැනීමෙන් ශාස්වත <b>දෘෂ්ටිය දැඩිකොට ගනී</b>.</p>
  <p>(2) අවිද්‍යාදීන් ගේ තම - තමා පිළිබඳ ලක්ෂණ විනිශ්චය කොට දැකීම <b>නානාත්‍ව නය නමි</b>. </p>
  <p><b>විස්තර</b>:- එය ලක්ෂණ ව්‍යවස්ථානයෙන් අවිපරීත කොට දක්නේ අභිනව ධර්‍මයන් ගේ ඉපැත්ම දක්නා හෙයින් <b>ශාස්වත දෘෂ්ටිය</b> හරී. </p>
  <p>ඒ ලක්ෂණ ව්‍යවස්ථානය විපරීත කොට දක්නේ එකම සන්තානයෙකැ (පරම්පරාවෙකැ) පතිත වූ හේතු-ඵල ධර්‍ම සමූහයක ගේ භින්න සන්තානයෙකැ පැවැති හේතු-ඵල පරම්පරාවක් මෙන් නානාත්‍වයෙන් ගන්නා හෙයින් <b>උච්ඡේද දෘෂ්ටිය</b> දැඩි කොට ගනී.</p>
  <p>(3) සංස්කාර ‘මා විසින් ඉපද විය යුතු’ යැ යි අවිද්‍යාවට හෝ විඤ්ඤාණ ‘අප විසින් ඉපදවිය යුතු’ යැ යි සංස්කාරයනට හෝ මෙසේ මේ ආදි ව්‍යාපාරයක් (උත්සාහයක්) නැති බව <b>අව්‍යාපාර නය</b> නමි. </p>
  <p><b>විස්තර</b>:- එය අවිපරිත කොට දක්නේ ඊශ්වරාදි කාරකයකු අවිද්‍යාමාන බව අවබෝධ කිරීමෙන් ආත්ම (<b>නිර්‍මාණ) දෘෂ්ටිය දුරු කෙරේ</b>. ඒ අව්‍යාපාර නය විපරීත කොට දක්නේ උත්සාහය නැති කල්හි දු අවිද්‍යාදී ස්වභාවයම වූ නියම වශයෙන් සිද්ධ යම් හේතු ස්වභාවයෙන් වේ නම් ඒ හේතු භාවය වටහා නො ගැනීමෙන් <b>අක්‍රිය දෘෂ්ටිය දැඩි කොට ගනී</b>.</p>
  <nav class="bottom"><a class="button prev" href="19-33-5.html"><i class="material-icons">arrow_back</i>5. ගම්භීර වසයෙන්</a><a class="button next" href="19-33-7.html">7. එවංධම්මතා වසයෙන් <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>