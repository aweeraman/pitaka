<!DOCTYPE html>
<html>
<head>
    <meta charset="UTF-8">
    <title>ප්‍ර‍කීර්‍ණක කථාව - විශුද්ධි මාර්ගය</title>
    <meta name="description" content="විශුද්ධි මාර්ගය - මාතර ධර්මවංශ හිමි">
    <meta property="og:type" content="article">
    <meta property="og:title" content="ප්‍ර‍කීර්‍ණක කථාව - විශුද්ධි මාර්ගය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="vishuddhi-margaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#12-5"><i class="material-icons">toc</i>විශුද්ධි මාර්ගය</a><i class="material-icons">navigate_next</i><a class="button" href="12.html">10. ආරුප්‍ය නිර්දේශය</a></nav>
  <div class="heading-bar">
    <h2>ප්‍ර‍කීර්‍ණක කථාව</h2><i class="material-icons star-icon undefined" data-bookmark="{&quot;ids&quot;:[12,5],&quot;headings&quot;:[&quot;10. ආරුප්‍ය නිර්දේශය&quot;,&quot;ප්‍ර‍කීර්‍ණක කථාව&quot;],&quot;book&quot;:{&quot;name&quot;:&quot;විශුද්ධි මාර්ගය&quot;,&quot;folder&quot;:&quot;vishuddhi-margaya&quot;}}">star_outline</i><i class="material-icons share-icon" file-name="12-5.html">share</i>
  </div>
  <p>මෙසේ අසදෘශ ස්වරූප වූ ලෝකස්වාමින් වහන්සේ වදාළ පරිද්දෙන් සතර වැදෑරුම් අරූපධ්‍යානයන් දැන එයට අනතුරුව එහි ප්‍ර‍කීර්‍ණක කථාව ද දත යුතු. </p>
  <div class="gatha">
    <p>ආරම්මණාතික්කමතො - චතස්සොපි භවන්තිමෙ</p>
    <p>අඞ්ගාතික්කමමෙතෙසං - න ඉච්ඡන්ති විභාවිනො</p>
  </div>
  <p>‘අරූප සමාපත්තීහු රූපාදි අරමුණු ඉක්මවීමෙන් සතර දෙනෙක් මැ වෙති. එහි රූපාවචර ධ්‍යානයෙහි මෙන් අඞ්ගාතික්‍ර‍මණය නුවණැත්තෝ කැමැති නොවෙති.’</p>
  <p><b>විස්තර</b> :- මේ සතර අතුරින් ප්‍ර‍ථමරූප්‍යය කසිණ රූපය වූ ප්‍ර‍තිභාග නිමිත්ත ඉක්මවීමෙන් ද, ද්විතීයරූප්‍යය කසිණුග්ඝාටිමාකාශය ඉක්මවීමෙන් ද, තෘතීය ය ඒ ආකාශයෙහි පැවති විඤ්ඤාණය ඉක්මවීමෙන් ද, චතුර්‍ථය විඤ්ඤාණය ගේ අපගමය ඉක්මවීමෙන් දැයි මෙසේ අරමුණු දැක්වීමෙන් වෙති.</p>
  <p>රූපාවචර සමාපත්තීන්හි මෙන් අඞ්ගාතික්‍ර‍මණය මෙහි නැති. මේ අරූප සමාපත්තීන්හි උපෙක්ඛා එකග්ගතා විසින් අඞ්ග දෙකෙකි. එහෙත් මොවුන් අතුරින් පසුව පසුව වූ සමාපත්තීහු අතිශයින් ප්‍ර‍ණීත්තර වෙති. එය <b>ප්‍රාසාදතල, සාටිකා</b> උපමාවලින් දතයුතු.</p>
  <p>ඒ මෙසේයි :- “සිවු මහල් පහයෙක යට තෙලෙහි දිව නැටුම් වැයුම්, සුවඳ මල්, අමා බොජුන්, අසුන්-වස්ත්‍ර‍-සුවඳ දුම් - විලවුන් - වත්සුණු ආදි වශයෙන් උතුම් පස්කම් ගුණ වේ. දෙවන මහලෙහි එයට වඩා ද, තුන්වන මහලෙහි එයටත් වඩා ද, හතරවන මහලෙහි එයටත් වඩා ද, උතුම් වූ පස්කම් සුව එළවයි. හුදෙක් ඒ සතරම පාසාදතල වුව ද පස්කම් සුවයෙහි සමෘද්ධත්‍වයෙන් යට යට තලයනට වඩා මතු මතු තල අතිශයින් ප්‍ර‍ණීත වේ.</p>
  <p>එසේ ම එක ම ගැහැණියක කටිනා ලද දලහූය, සිහින් හූය, අතිශයින් සිහින් හූය, හාත්පසින්න අතිශයින් සිහින් හූය යන සතරාකාර වූ හූ සතර පලම ය, තුන් පලම ය, දෙ පලමය, එක් පලම යැයි මෙසේ ඒ ඒ ගණනින් වියන ලද අයම් විතරින් සම පමණ වූ වස්ත්‍ර‍ සතරෙක් වේ. ඒවා ප්‍ර‍මාණයෙන් සම වුව ද ස්පර්‍ශයෙන් හා සියුම් මහඟු බැව් ආදීන් පළමු පළමු සළුවලට වඩා පසු පසු වූ සළු අතිශයින් ප්‍ර‍ණීත වන්නා සේ මේ අරූපධ්‍යාන සමාපත්තීහු අඞ්ග වශයෙන් සම වුව ද, භාවනා භේදයෙන් ඒ අඞ්ගයන් ගේ ප්‍ර‍ණීත භාවයෙන් පසු පසු ව සමාපත්තීහු විශේෂයෙන් ප්‍ර‍ණීතතර වෙති.</p>
  <p>තවද උපමාවෙකි :- අපවිත්‍ර‍ ප්‍රදේශයෙක මණ්ඩපයෙක් වෙයි. එහි පැමිණි පුරුෂයෙක් අපවිත්‍ර‍යට පිළිකුලින් ඒ මණ්ඩපයෙහි එල්බ සිටී. ඒ වෙත පැමිණි අන් පුරුෂයෙක් ඔහු නිසා එල්බ ගනී තව ද පැමිණි තුන්වන පුරුෂයෙක් ‘ඒ දෙදෙනා සිටුනා සේ නොයෙදේ’ යැයි සලකා ඉන් පිටත සිටී. එහි පැමිණි සිව්වැනි පුරුෂයෙක් ඒ පිටත සිටියහු ඇසුරින් සිටී.</p>
  <p>සංසන්‍දනය:- අපවිත්‍ර‍ ප්‍රදේශයේ මණ්ඩපය සේ කිසුණු ඉගුළු අහස ද, අසූචියෙහි පිළිකුලින් මණ්ඩපයෙහි එල්බ සිටියහු සේ, රූප නිමිත්හි පිළිකුලින් ආකාශාලම්බන වූ <b>ආකාසානඤ්චායතන ධ්‍යානය</b> ද, එල්බ සිටිය හු නිසා සිටි පුරුෂයා සේ (ඒ ආකාශාලම්බන) <b>විඤ්ඤණඤ්චායතන ධ්‍යාන චිත්තය</b> ද, ඒ දෙනො නො නිසා පිටත සිටියහු මෙන් ආකාසානඤ්චායත ධ්‍යානයා ගේ අභාවය අරමුණු කොට උපදවන <b>ආකිඤ්චඤ්ඤායතන ධ්‍යානය</b> ද, ඒ පිටත සිටියහු නිසා සිටි පුරුෂයා සේ <b>ආකිඤ්චඤ්ඤායතන</b> ධ්‍යානය අරමුණු කොට පැවති <b>නේවසඤ්ඤා නාසඤ්ඤායතන</b> ධ්‍යාන චිත්තය ද, දතයුතු. තවද නේවසඤ්ඤා නාසඤ්ඤායතන ධ්‍යානයට ආසන්න වූ ආකිඤ්චඤ්ඤායතන ධ්‍යානය සතුරු වුව ද ඇසුරු කොට ගනී. වෙන ඇසුරු කළ යුක්තක් නැති හෙයිනි. යම් සේ චණ්ඩ පරුෂ රජකු වුව ද වෙන ඇසුරු කළ යුතු මනා රජකු නැති කල තමා වෘත්තිය සඳහා ඇසුරු කරන මහජනයා මෙනි. </p>
  <p>එසේ ම හිණි මුදුනට නැගි පුරුෂයෙක් අල්ලා ගත හැකි අනෙකක් නැති කළ එය ම අල්ලා සිටිනා සේ මේ චතුර්‍ථරූප්‍ය ධ්‍යානය ද තෘතීයාරූප්‍ය ධ්‍යානය අරමුණු කොට පවත්නේ ය.</p>
  <p><b>හුදී ජනයා ගේ ප්‍ර‍සාදය පිණිස කළ</b></p>
  <p><b>සිංහල විශුද්‍ධි මාර්‍ගයේ සමාධි භාවනාධිකාරයට ඇතුළත්</b></p>
  <p><b>ආරූප්‍ය නිර්දේශ නම් වූ දස වන පරිච්ඡේද යි.</b></p>
  <nav class="bottom"><a class="button prev" href="12-4.html"><i class="material-icons">arrow_back</i>නේවසඤ්ඤා නාසඤ්ඤායතනය</a><a class="button next" href="13.html">11. සමාධි නිර්දේශය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>