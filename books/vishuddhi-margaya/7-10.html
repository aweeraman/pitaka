<!DOCTYPE html>
<html>
<head>
    <meta charset="UTF-8">
    <title>undefined - විශුද්ධි මාර්ගය</title>
    <meta name="description" content="විශුද්ධි මාර්ගය - මාතර ධර්මවංශ හිමි">
    <meta property="og:type" content="article">
    <meta property="og:title" content="undefined - විශුද්ධි මාර්ගය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="vishuddhi-margaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#7-10"><i class="material-icons">toc</i>විශුද්ධි මාර්ගය</a><i class="material-icons">navigate_next</i><a class="button" href="7.html"></a></nav>
  <div class="heading-bar">
    <h2></h2><i class="material-icons star-icon undefined" data-bookmark="{&quot;ids&quot;:[7,10],&quot;headings&quot;:[null,null],&quot;book&quot;:{&quot;name&quot;:&quot;විශුද්ධි මාර්ගය&quot;,&quot;folder&quot;:&quot;vishuddhi-margaya&quot;}}">star_outline</i><i class="material-icons share-icon" file-name="7-10.html">share</i>
  </div>
  <p>1. මේ දස කසිණ අතුරෙන් පඨවි කසිණ වශයෙන් වනාහි <b>“එකොපි හුත්‍වා බහුධා හොති”</b> ‘තෙමේ එකෙක් වැ බොහෝ දෙන වෙයි’ යනාදීන් වදාළ පරිදි වීම, අහසැ හෝ ජලයෙහි හෝ පොළෝ මවා එයින් පයින් යාම් සිටීම් හිඳීම් ආදිය කිරීම, පරිත්ත - අප්පමාණ නයයෙන් අභිහායතන ලැබීම යනාදිය ද, (“ප්‍ර‍තිභාගනිමිත්තෝත්පත්තීන් මතු දෙවන-තුන්වන ජවන වීථියෙහි හෝ සතරවන - පස්වන වීථියෙහි හෝ උපදවන ලද ධ්‍යානයට අභිභායතනසඥා යි දත යුතු” යි යනු සන්නයි.)</p>
  <p>2. <b>ආපෝ කසිණ වශයෙන්</b> පොළොවෙහි නැගීම කිමිදීම, ජල වැසි උපදවීම, ගංගා මුහුදු මැවීම, පෘථිවි පර්‍වත ප්‍රාසාදාදිය සෙලවීම යනාදිය ද</p>
  <p> 3. <b>තේජෝ කසිණ වශයෙන්</b> දුමීම, දිලීම, අඟුරු වැසි ඉපදවීම, තමාගේ තේජසින් අන්‍යයාගේ තේජස ක්‍ෂය කිරීම, කපුපුළුන් දර ආදිය එක්කොට රැස් වැ තුබූ කල කැමැති දේ ම දවන්නට සමර්‍ථ වීම, දිවැසින් රූ දක්නා පිණිස ආලෝක කිරීම, පිරිනිවන් සමයෙහි තේජෝධාතුයෙන් ශරීරය දවාලීම යනාදිය ද</p>
  <p> 4. <b>වායෝ කසිණ වශයෙන්</b> වායු සේ ශීඝ්‍ර‍ වැ යාම, වාත වැසි උපදවීම යනාදිය ද</p>
  <p><b>5. නීල කසිණ වශයෙන්</b> නිල් රූප මැවීම, අන්‍ධකාර කිරීම, සුවර්‍ණ-දුවර්‍ණ නයින් අභිභායතන ලැබීම, ශුභවිමෝක්‍ෂාධිගමය යනාදිය ද</p>
  <p> 6. <b>පීත කසිණ වශයෙන්</b> රන්වන් රූ මැවීම, රන් වේවා යි ඉටීම, සුවර්‍ණ-දුවර්‍ණ නයින් අභියාතන ලැබීම, ශුභ විමොක්‍ෂාධිගමය යනාදිය ද</p>
  <p> 7. <b>ලෝහිත කසිණ වශයෙන්</b> රතු රූප මැවීම, සුවර්‍ණ-දුවර්‍ණ නයින් අභියාතන ලැබීම, ශුබ විමොක්‍ෂාධිගමය යනාදිය ද</p>
  <p> 8. <b>ඕදාත කසිණ වශයෙන්</b> සුදුවන් රූ මැවීම, ථීන මිද්ධ දුරු කිරීම, අන්‍ධකාර නැසීම, දිවැසින් රූ දක්නා පිණිස ආලෝක කිරීම යනාදිය ද</p>
  <p>9. <b>ආලෝක කසිණ වශයෙන්</b> ප්‍ර‍භාස්වර රූප මැවීම, ථීන මිද්ධ දුරු කිරීම, අන්‍ධකාර නැසීම, දිවැසින් රූ දක්නා පිණිස ආලෝක කිරීම යනාදිය ද</p>
  <p>10. <b>ආකාස කසිණ වශයෙන්</b> මුවහ වැ තුබුනු වස්තු ප්‍ර‍කාශ කිරීම, පෘථිවි පර්‍වතාදිය තුළ අහස් මවා එහි ඉරියව් පැවැත්වීම, භිත්ති ආදියෙන් පිටත නො පැකිළ යාම යනාදිය ද සිද්ධ වේ.</p>
  <nav class="bottom"><a class="button prev" href="7-9.html"><i class="material-icons">arrow_back</i>ආකාස කසිණය</a><a class="button next" href="7-11.html">කසිණ භේද <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>