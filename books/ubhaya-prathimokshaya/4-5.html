<!DOCTYPE html>
<html>
<head>
    <meta charset="UTF-8">
    <title>undefined - උභය ප්‍රාතිමෝක්‍ෂය</title>
    <meta name="description" content="උභය ප්‍රාතිමෝක්‍ෂය - රේරුකානේ චන්දවිමල හිමි">
    <meta property="og:type" content="article">
    <meta property="og:title" content="undefined - උභය ප්‍රාතිමෝක්‍ෂය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="ubhaya-prathimokshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#4-5"><i class="material-icons">toc</i>උභය ප්‍රාතිමෝක්‍ෂය</a><i class="material-icons">navigate_next</i><a class="button" href="4.html"></a></nav>
  <div class="heading-bar">
    <h2></h2><i class="material-icons star-icon undefined" data-bookmark="{&quot;ids&quot;:[4,5],&quot;headings&quot;:[null,null],&quot;book&quot;:{&quot;name&quot;:&quot;උභය ප්‍රාතිමෝක්‍ෂය&quot;,&quot;folder&quot;:&quot;ubhaya-prathimokshaya&quot;}}">star_outline</i><i class="material-icons share-icon" file-name="4-5.html">share</i>
  </div>
  <p>ඉමෙ ඛො පනායස්මන්තො ද්වෙ නවුති පාචිත්තියා ධම්මා උද්දෙසං ආගච්ඡන්ති.</p>
  <p><b>1. සම්පජාන මුසාවාදො පාචිත්තියං.</b></p>
  <p><b>2. ඔමසවාදෙ පාචිත්තියං.</b></p>
  <p><b>3. භික්ඛුපෙසුඤ්ඤෙ පාචිත්තියං.</b></p>
  <p><b>4. යො පන භික්ඛු අනුපසම්පන්නං පදසො ධම්මං වාචෙය්‍ය, පාචිත්තියං.</b></p>
  <p><b>5. යො පන භික්ඛු අනුපසම්පන්නෙන උත්තරී<sup><a href="#footnote-18" id="footnote-ref-18" class="footnote-ref">[1]</a></sup> දිරත්තතිරත්තං සහසෙය්‍යං කප්පෙය්‍ය, පාචිත්තියං.</b></p>
  <p><b>6. යො පන භික්ඛු මාතුගාමෙන සහසෙය්‍යං කප්පෙය්‍ය, පාචිත්තියං.</b></p>
  <p><b>7. යො පන භික්ඛු මාතුගාමස්ස උත්තරි ඡප්පඤ්චවාචාහි ධම්මං දෙසෙය්‍ය, අඤ්ඤත්‍ර විඤ්ඤුනා පුරිසවිග්ගහෙන, පාචිත්තියං. </b></p>
  <p><b>8. යො පන භික්ඛු අනුපසම්පන්නස්ස උත්තරිමනුස්ස ධම්මං ආරොචෙය්‍ය, භූතස්මිං පාචිත්තියං. </b></p>
  <p><b>9. යො පන භික්ඛු භික්ඛුස්ස දුට්ඨුල්ලං ආපත්තිං අනුපසම්පන්නස්ස ආරොචෙය්‍ය අඤ්ඤත්‍ර භික්ඛුසම්මුතියා,<sup><a href="#footnote-19" id="footnote-ref-19" class="footnote-ref">[2]</a></sup> පාචිත්තියං. </b></p>
  <p><b>10. යො පන භික්ඛු පඨවිං<sup><a href="#footnote-20" id="footnote-ref-20" class="footnote-ref">[3]</a></sup> ඛණෙය්‍ය වා ඛණාපෙය්‍ය වා, පාචිත්තියං.</b></p>
  <div class="subhead">
    <p>මුසාවාද වග්ගො පඨමො</p>
  </div>
  <p><b>1. භූතගාම පාතබ්‍යතාය<sup><a href="#footnote-21" id="footnote-ref-21" class="footnote-ref">[4]</a></sup> පාචිත්තියං.</b></p>
  <p><b>2. අඤ්ඤවාදකෙ විහෙසකෙ පාචිත්තියං.</b></p>
  <p><b>3. උජ්ඣාපනකෙ ඛිය්‍යනකෙ පාචිත්තියං</b></p>
  <p><b>4. යො පන භික්ඛු සංඝිකං මඤ්චං වා පීඨං වා භිසිං වා කොච්ඡං වා අජ්ඣොකාසෙ සන්ථරිත්වා වා සන්ථරාපෙත්වා වා තං පක්කමන්තො නෙව උද්ධරෙය්‍ය න උද්ධරාපෙය්‍ය, අනාපුච්ඡං වා ගච්ඡෙය්‍ය, පාචිත්තියං.</b></p>
  <p><b>5. යො පන භික්ඛු සංඝිකෙ විහාරෙ සෙය්‍යං සන්ථරිත්වා වා සන්ථරාපෙත්වා වා තං පක්කමන්තො නෙව උද්ධරෙය්‍ය න උද්ධරාපෙය්‍ය, අනාපුච්ඡං වා ගච්ඡෙය්‍ය, පාචිත්තියං.</b></p>
  <p><b>6. යො පන භික්ඛු සංඝිකෙ විහාරෙ ජානං පුබ්බූපගතං භික්ඛුං අනුපඛජ්ජ සෙය්‍යං කප්පෙය්‍ය ‘යස්ස සම්බාධො භවිස්සති, සො පක්කමිස්සතී’ති එතදෙව පච්චයං කරිත්වා අනඤ්ඤං, පාචිත්තියං.</b></p>
  <p><b>7. යො පන භික්ඛු භික්ඛුං කුපිතො අනත්තමනො සංඝිකා විහාරා නික්කඩ්ඪෙය්‍ය වා නික්කඩ්ඪාපෙය්‍ය වා, පාචිත්තියං.</b></p>
  <p><b>8. යො පන භික්ඛු සංඝිකෙ විහාරෙ උපරි වෙහාසකුටියා ආහච්චපාදකං මඤ්චං වා පීඨං වා අභිනිසීදෙය්‍ය වා<sup><a href="#footnote-22" id="footnote-ref-22" class="footnote-ref">[5]</a></sup> අභිනිපජ්ජෙය්‍ය වා, පාචිත්තියං.</b></p>
  <p><b>9. මහල්ලකං පන භික්ඛුනා විහාරං කාරයමානෙන යාව ද්වාරකොසා අග්ගලට්ඨපනාය ආලොක සන්ධිපරිකම්මාය ද්වත්තිච්ඡදනස්ස පරියායං අප්පහරිතෙ ඨිතෙන අධිට්ඨාතබ්බං. තතො චෙ උත්තරි අප්පහරිතෙපි ඨිතො අධිට්ඨහෙය්‍ය, පාචිත්තියං.</b></p>
  <p><b>10. යො පන භික්ඛු ජානං සප්පාණකං උදකං තිණං වා මත්තිකං වා සිඤ්චෙය්‍ය වා සිඤ්චාපෙය්‍ය වා, පාචිත්තියං.</b></p>
  <div class="subhead">
    <p>භූතගාම වග්ගො දුතියො</p>
  </div>
  <p><b>1. යො පන භික්ඛු අසම්මතො භික්ඛුනියො ඔවදෙය්‍ය, පාචිත්තියං.</b></p>
  <p><b>2. සම්මතොපි චෙ භික්ඛු අත්ථංගතෙ සුරියෙ භික්ඛුනියො ඔවදෙය්‍ය, පාචිත්තියං.</b></p>
  <p><b>3. යො පන භික්ඛු භික්ඛුනූපස්සයං උපසංකමිත්වා භික්ඛුනියො ඔවදෙය්‍ය, අඤ්ඤත්‍ර සමයා පාචිත්තියං, තත්ථායං සමයො, ගිලානා හොති භික්ඛුනී අයං තත්ථ සමයො.</b></p>
  <p><b>4. යො පන භික්ඛු එවං වදෙය්‍ය ‘ආමිස හෙතු ථෙරා භික්ඛු<sup><a href="#footnote-23" id="footnote-ref-23" class="footnote-ref">[6]</a></sup> භික්ඛුනියො ඔවදන්තී’ති, පාචිත්තියං. </b></p>
  <p><b>5. යො පන භික්ඛු අඤ්ඤාතිකාය භික්ඛුනියා චීවරං දදෙය්‍ය අඤ්ඤත්‍ර පාරිවට්ටකා, පාචිත්තියං.</b></p>
  <p><b>6. යො පන භික්ඛු අඤ්ඤාතිකාය භික්ඛුනියා චීවරං සිබ්බෙය්‍ය වා සිබ්බාපෙය්‍ය වා, පාචිත්තියං.</b></p>
  <p><b>7. යො පන භික්ඛු භික්ඛුනියා සද්ධිං සංවිධාය එකද්ධානමග්ගං පටිපජ්ජෙය්‍ය අන්තමසො ගාමන්තරම්පි අඤ්ඤත්‍ර සමයා, පාචිත්තියං. තත්ථායං සමයො, සත්ථගමනීයො හොති මග්ගො සාසංක සම්මතො සප්පටිභයො, අයං තත්ථ සමයො.</b></p>
  <p><b>8. යො පන භික්ඛු භික්ඛුනියා සද්ධිං සංවිධාය එකං නාවං අභිරුහෙය්‍ය උද්ධං ගාමිනිං වා අධො ගාමිනිං වා අඤ්ඤත්‍ර තිරියං තරණාය, පාචිත්තියං.</b></p>
  <p><b>9. යො පන භික්ඛු ජානං භික්ඛුනී පරිපාචිතං පිණ්ඩපාතං භුඤ්ජෙය්‍ය, අඤ්ඤත්‍ර පුබ්බෙ ගිහිසමාරම්භා, පාචිත්තියං.</b></p>
  <p><b>10. යො පන භික්ඛු භික්ඛුනියා සද්ධිං එකො එකාය රහො නිසජ්ජං කප්පෙය්‍ය, පාචිත්තියං.</b></p>
  <div class="subhead">
    <p>ඔවාදවග්ගො තතියො.</p>
  </div>
  <p><b>1. අගිලානෙන භික්ඛුනා එකො ආවසථ පිණ්ඩො භුඤ්ජිතබ්බො, තතො චෙ උත්තරී භුඤ්ජෙය්‍ය, පාචිත්තියං.</b></p>
  <p><b>2. ගණභොජනෙ අඤ්ඤත්‍ර සමයා පාචිත්තියං. තත්ථායං සමයො; ගිලාන සමයො චීවරදාන සමයො චීවරකාර සමයො අද්ධානගමන සමයො නාවාභිරූහන සමයො මහාසමයො සමණභත්ත සමයො, අයං තත්ථ සමයො.</b></p>
  <p><b>3. පරම්පරභොජනෙ අඤ්ඤත්‍ර සමයා පාචිත්තියං. තත්ථායං සමයො, ගිලානසමයො චීවරදාන සමයො චීවරකාරසමයො, අයං තත්ථ සමයො.</b></p>
  <p><b>4. භික්ඛුං පනෙව කුලං උපගතං පූවෙහි වා මන්ථෙහි වා අභිහට්ඨුං පවාරෙය්‍ය, ආකංඛමානෙන භික්ඛුනා ද්වත්ති පත්තපූරා පටිග්ගහෙතබ්බා. තතො චෙ උත්තරි පටිග්ගණ්හෙය්‍ය, පාචිත්තියං. ද්වත්ති පත්තපූරෙ පටිග්ගහෙත්වා තතො නීහරිත්වා භික්ඛූහි සද්ධිං සංවිභජිතබ්බං, අයං තත්ථ සාමීචි.</b></p>
  <p><b>5. යො පන භික්ඛු භුත්තාවී පවාරිතො අනතිරිත්තං ඛාදනීයං වා භොජනීයං වා ඛාදෙය්‍ය වා භුඤ්ජෙය්‍ය වා, පාචිත්තියං.</b></p>
  <p><b>6. යො පන භික්ඛු භික්ඛුං භුත්තාවිං පවාරිතං අනතිරිත්තෙන ඛාදනීයෙන වා භොජනීයෙන වා අභිහට්ඨුං පවාරෙය්‍ය ‘හන්ද භික්ඛු ඛාදවා භුඤ්ජවා’ති ජානං ආසාදනාපෙක්ඛො, භුත්තස්මිං පාචිත්තියං.</b></p>
  <p><b>7. යො පන භික්ඛු විකාලෙ ඛාදනීයං වා භොජනීයං වා ඛාදෙය්‍ය වා භුඤ්ජෙය්‍ය වා, පාචිත්තියං.</b></p>
  <p><b>8. යො පන භික්ඛු සන්නිධිකාරකං ඛාදනීයං වා භොජනීයං වා ඛාදෙය්‍ය වා භුඤ්ජෙය්‍ය වා, පාචිත්තියං.</b></p>
  <p><b>9. යානි ඛො පන තානි පණීතභොජනානි, සෙය්‍යථීදං, සප්පි නවනීතං තෙල මධු ඵාණිතං මච්ඡො මංසං ඛීරං දධි, යො පන භික්ඛු එවරූපානි පණීතභොජනානි අගිලානො අත්තනො අත්තාය විඤ්ඤාපෙත්වා භුඤ්ජෙය්‍ය, පාචිත්තියං.</b></p>
  <p><b>10. යො පන භික්ඛු අදින්නං මුඛද්වාරං ආහාරං ආහරෙය්‍ය අඤ්ඤත්‍ර උදකදන්තපොනා පාචිත්තියං.</b></p>
  <div class="subhead">
    <p>භොජනවග්ගො චතුත්ථො</p>
  </div>
  <p><b>1. යො පන භික්ඛු අචෙලකස්ස වා පරිබ්බාජකස්ස වා පරිබ්බාජිකාය වා සහත්ථා ඛාදනීයං වා භොජනීයං වා දදෙය්‍ය, පාචිත්තියං.</b></p>
  <p><b>2. යො පන භික්ඛු භික්ඛුං<sup><a href="#footnote-24" id="footnote-ref-24" class="footnote-ref">[7]</a></sup> ‘එහාවුසො ගාමං වා නිගමං වා පිණ්ඩාය පවිසිස්සාමා’ති තස්ස දාපෙත්වා වා අදාපෙත්වා වා උය්‍යොජෙය්‍ය ‘ගච්ඡාවුසො, න මෙ තයා සද්ධිං කථා වා නිසජ්ජා වා ඵාසු හොති, එකකස්ස මේ කථා වා නිසජ්ජා වා ඵාසු හොතී’ති එතදෙව පච්චයං කරිත්වා අනඤ්ඤං, පාචිත්තියං.</b></p>
  <p><b>3. යො පන භික්ඛු සභොජනෙ කුලෙ අනුපඛජ්ජ නිසජ්ජං කප්පෙය්‍ය, පාචිත්තියං.</b></p>
  <p><b>4. යො පන භික්ඛු මාතුගාමෙන සද්ධිං රහො පටිච්ඡන්නෙ ආසනෙ නිසජ්ජං කප්පෙය්‍ය, පාචිත්තියං.</b></p>
  <p><b>5. යො පන භික්ඛු මාතුගාමෙන සද්ධිං එකො එකාය රහො නිසජ්ජං කප්පෙය්‍ය, පාචිත්තියං.</b></p>
  <p><b>6. යො පන භික්ඛු නිමන්තිතො සභත්තො සමානො සන්තං භික්ඛුං අනාපුච්ඡා පුරෙභත්තං වා පච්ඡාභත්තං වා කුලෙසු චාරිත්තං ආපජ්ජෙය්‍ය අඤ්ඤත්‍ර සමයා, පාචිත්තියං, තත්ථායං සමයො, චීවරදානසමයො චීවරකාරසමයො, අයං තත්ථ සමයො. </b></p>
  <p><b>7. අගිලානෙන භික්ඛුනා චතුමාසප්පච්චය පවාරණා සාදිතබ්බා අඤ්ඤත්‍ර පුනපවාරණාය අඤ්ඤත්‍ර නිච්චපවාරණාය, තතො චෙ උත්තරි සාදියෙය්‍ය, පාචිත්තියං.</b></p>
  <p><b>8. යො පන භික්ඛු උය්‍යුත්තං සෙනං දස්සනාය ගච්ඡෙය්‍ය අඤ්ඤත්‍ර තථාරූපප්පච්චයා, පාචිත්තියං.</b></p>
  <p><b>9. සියා ච තස්ස භික්ඛුනො කොචිදෙව පච්චයො සෙනං ගමනාය, දිරත්තතිරත්තං තෙන භික්ඛුනා සෙනාය වසිතබ්බං. තතො චෙ උත්තරී වසෙය්‍ය. පාචිත්තියං.</b></p>
  <p><b>10. දිරත්තතිරත්තං චෙ භික්ඛු සෙනාය වසමානො උය්‍යොධිකං වා බලග්ගං වා සෙනාබ්‍යුහං වා අනීකදස්සනං වා ගච්ඡෙය්‍ය, පාචිත්තියං. </b></p>
  <div class="subhead">
    <p>අචෙලකවග්ගො පඤ්චමො</p>
  </div>
  <p><b>1. සුරාමේරයපානෙ පාචිත්තියං.</b></p>
  <p><b>2. අංගුලිපතොදකෙ පාචිත්තියං.</b></p>
  <p><b>3. උදකෙ හස්සධම්මෙ පාචිත්තියං.</b></p>
  <p><b>4. අනාදරියෙ පාචිත්තියං.</b></p>
  <p><b>5. යො පන භික්ඛු භික්ඛුං හිංසාපෙය්‍ය, පාචිත්තියං.</b></p>
  <p><b>6. යො පන භික්ඛු අගිලානො විසිබ්බනාපෙක්ඛො<sup><a href="#footnote-25" id="footnote-ref-25" class="footnote-ref">[8]</a></sup> ජොතිං සමාදහෙය්‍ය වා සමාදහාපෙය්‍ය වා අඤ්ඤත්‍ර තථාරූපප්පච්චයා, පාචිත්තියං.</b></p>
  <p><b>7. යො පන භික්ඛු ඔරෙනද්ධමාසං නහායෙය්‍ය අඤ්ඤත්‍ර සමයා, පාචිත්තියං, තත්ථායං සමයො, දියඩ්ඪො මාසො සෙසො ගිම්හානන්ති වස්සානස්ස පඨමො මාසො ඉච්චෙතෙ අඩ්ඪතෙය්‍ය මාසා, උණ්හසමයො පරිළාහසමයො ගිලානසමයො කම්මසමයො අද්ධානගමන සමයො වාතවුට්ඨිසමයො, අයං තත්ථ සමයො.</b></p>
  <p><b>8. නවං පන භික්ඛුනා චීවරලාභෙන තිණ්ණං දුබ්බණ්ණකරණානං අඤ්ඤතරං දුබ්බණ්ණකරණං ආදාතබ්බං නීලං වා කද්දමං වා කාළසාමං වා, අනාදා චෙ භික්ඛු තිණ්ණං දුබ්බණ්ණකරණානං අඤ්ඤතරං දුබ්බණ්ණකරණං නවං චීවරං පරිභුඤ්ජෙය්‍ය පාචිත්තියං.</b></p>
  <p><b>9. යො පන භික්ඛු භික්ඛුස්ස වා භික්ඛුනියා වා සික්ඛමානාය වා සාමණෙරස්ස වා සාමණෙරියා වා සාමං චීවරං විකප්පෙත්වා අප්පච්චුද්ධාරණං<sup><a href="#footnote-26" id="footnote-ref-26" class="footnote-ref">[9]</a></sup> පරිභුඤ්ජෙය්‍ය, පාචිත්තියං.</b></p>
  <p><b>10. යො පන භික්ඛු භික්ඛුස්ස පත්තං වා චීවරං වා නිසීදනං වා සූචිඝරං වා කායබන්ධනං වා අපනිධෙය්‍ය වා අපනිධාපෙය්‍ය වා අන්තමසො හසාපෙක්ඛො පි, පාචිත්තියං.</b></p>
  <div class="subhead">
    <p>සුරාපානවග්ගො ඡට්ඨො</p>
  </div>
  <p><b>1. යො පන භික්ඛු සංචිච්ච පාණං ජීවිතා වොරොපෙය්‍ය, පාචිත්තියං.</b></p>
  <p><b>2. යො පන භික්ඛු ජානං සප්පාණකං උදකං පරිභුඤ්ජෙය්‍ය, පාචිත්තියං.</b></p>
  <p><b>3. යො පන භික්ඛු ජානං යථාධම්මං නිහතාධිකරණං පුනකම්මාය උක්කොටෙය්‍ය, පාචිත්තියං.</b></p>
  <p><b>4. යො පන භික්ඛු භික්ඛුස්ස ජානං දුට්ඨුල්ලං ආපත්තිං පටිච්ඡාදෙය්‍ය, පාචිත්තියං.</b></p>
  <p><b>5. යො පන භික්ඛු ජානං ඌනවීසතිවස්සං පුග්ගලං උපසම්පාදෙය්‍ය, සො ච පුග්ගලො අනුපසම්පන්නො, තෙ ච භික්ඛු ගාරය්හා, ඉදං තස්මිං පාචිත්තියං.</b></p>
  <p><b>6. යො පන භික්ඛු ජානං ථෙය්‍යසත්ථෙන සද්ධිං සංවිධාය එකද්ධානමග්ගං පටිපජ්ජෙය්‍ය අන්තමසො ගාමන්තරම්පි, පාචිත්තියං.</b></p>
  <p><b>7. යො පන භික්ඛු මාතුගාමෙන සද්ධිං සංවිධාය එකද්ධානමග්ගං පටිපජ්ජෙය්‍ය අන්තමසො ගාමන්තරම්පි, පාචිත්තියං.</b></p>
  <p><b>8. යො පන භික්ඛු එවං වදෙය්‍ය, ‘තථාහං භගවතා ධම්මං දෙසිතං ආජානාමි. යථා යෙ මෙ අන්තරායිකා ධම්මා වුත්තා භගවතා, තෙ පටිසෙවතො නාලං අන්තරායායා’ති. සො භික්ඛු භික්ඛූහි එවමස්ස වචනීයො ‘මායස්මා එවං අවච, මා භගවන්තං අබ්භාචික්ඛි, න හි සාධු භගවතො අබ්භක්ඛානං, න හි භගවා එවං වදෙය්‍ය, අනෙකපරියායෙනාවුසො අන්තරායිකො ධම්මා අන්තරායිකා වුත්තා භගවතා, අලඤ්ච පන තෙ පටිසෙවතො අන්තරායා යා’ති. එවඤ්ච පන සො භික්ඛු භික්ඛූහි වුච්චමානො තථෙව පග්ගණ්හෙය්‍ය, සො භික්ඛු භික්ඛූහි යාව තතියං සමනුභාසිතබ්බො, තස්ස පටිනිස්සග්ගාය. යාවතතියඤ්චෙ සමනුභාසියමානො තං පටිනිස්සජ්ජෙය්‍ය, ඉච්චෙතං කුසලං. නො චෙ පටිනිස්සජ්ජෙය්‍ය, පාචිත්තියං.</b></p>
  <p><b>9. යො පන භික්ඛු ජානං තථාවාදිනා භික්ඛුනා අකතානුධම්මෙන<sup><a href="#footnote-27" id="footnote-ref-27" class="footnote-ref">[10]</a></sup> තං දිට්ඨිං අප්පටිනිස්සට්ඨෙන සද්ධිං සම්භුඤ්ජෙය්‍ය වා සංවසෙය්‍ය වා සහවා සෙය්‍යං කප්පෙය්‍ය, පාචිත්තියං.</b></p>
  <p><b>10. සමණුද්දෙසො පි චෙ එවං වදෙය්‍ය ‘තථාහං භගවතා ධම්මං දෙසිතං ආජානාමි, යථා යෙ මෙ අන්තරායිකා ධම්මා වුත්තා භගවතා, තෙ පටිසෙවතො නාලං අන්තරායා’යාති. සො සමණුද්දෙසො භික්ඛූහි එවමස්ස වචනීයො මාවුසො සමණුද්දෙස එවං අවච, මා භගවන්තං අබ්භාචික්ඛි, න හි සාධු භගවතො අබ්භක්ඛානං, න හි භගවා එවං වදෙය්‍ය, අනෙකපරියායෙන ආවුසො සමණුද්දෙස අන්තරායිකා ධම්මා අන්තරායිකා වුත්තා භගවතා, අලඤ්ච පන තෙ පටිසෙවතො අන්තරායායා’ති. එවඤ්ච පන සො සමණුද්දෙසො භික්ඛූහි වුච්චමානො තථෙව පග්ගණ්හෙය්‍ය, සො සමනුද්දෙසො භික්ඛූහි එවමස්ස වචනීයො ‘අජ්ජතග්ගෙ තෙ ආවුසො සමණුද්දෙස න චෙව සො භගවා සත්ථා අපදිසිතබ්බො. යම්පි චඤ්ඤෙ සමණුද්දෙසා ලභන්ති භික්ඛූහි සද්ධිං දිරත්ත තිරත්තං සහසෙය්‍යං, සාපි තෙ නත්ථි, චරපිරෙ<sup><a href="#footnote-28" id="footnote-ref-28" class="footnote-ref">[11]</a></sup> විනස්සා’ති. යො පන භික්ඛු ජානං තථා නාසිකං සමණුද්දෙසං උපලාපෙය්‍ය වා උපට්ඨාපෙය්‍ය වා සම්භුඤ්ජෙය්‍ය වා සහ වා සෙය්‍යං කප්පෙය්‍ය, පාචිත්තියං.</b></p>
  <div class="subhead">
    <p>සප්පාණකවග්ගො සත්තමො</p>
  </div>
  <p><b>1. යො පන භික්ඛු භික්ඛූහි සහධම්මිකං වුච්චමානො එවං වදෙය්‍ය ‘න තාවාහං ආවුසො එතස්මිං සික්ඛාපදෙ සික්ඛිස්සාමි, යාව න අඤ්ඤං භික්ඛුං ව්‍යත්තං විනයධරං පරිපුච්ඡාමී’ති, පාචිත්තියං. සික්ඛමානෙන භික්ඛවෙ භික්ඛුනා අඤ්ඤාතබ්බං පරිපුච්ඡිතබ්බං පරිපඤ්හිතබ්බං, අයං තත්ථ සාමීචි.</b></p>
  <p><b>2. යො පන භික්ඛු පාතිමොක්ඛෙ උද්දිස්සමානෙ එවං වදෙය්‍ය ‘කිං පනිමෙහි ඛුද්දානුඛුද්දකෙහි සික්ඛාපදෙහි උද්දිට්ඨෙහි, යාවදෙව කුක්කුච්චාය විහෙසාය විලෙඛාය සංවත්තන්තී’ති සික්ඛාපද විවණ්ණකෙ,<sup><a href="#footnote-29" id="footnote-ref-29" class="footnote-ref">[12]</a></sup> පාචිත්තියං.</b></p>
  <p><b>3. යො පන භික්ඛු අන්වද්ධමාසං පාතිමොක්ඛෙ උද්දිස්සමානෙ එවං වදෙය්‍ය ‘ඉදා නෙව ඛො<sup><a href="#footnote-30" id="footnote-ref-30" class="footnote-ref">[13]</a></sup> අහං ජානාමි<sup><a href="#footnote-31" id="footnote-ref-31" class="footnote-ref">[14]</a></sup> අයම්පි කිර ධම්මො සුත්තාගතො සුත්තපරියාපන්නො අන්වද්ධ මාසං උද්දෙසං ආගච්ඡතී’ති. තඤ්චෙ භික්ඛුං අඤ්ඤෙ භික්ඛූ ජානෙය්‍යුං නිසින්නපුබ්බං ඉමිනා භික්ඛුනා ද්වත්තික්ඛත්තුං පාතිමොක්ඛෙ උද්දිස්සමානෙ, කො පන වාදො භීය්‍යො.<sup><a href="#footnote-32" id="footnote-ref-32" class="footnote-ref">[15]</a></sup> න ච තස්ස භික්ඛුනො අඤ්ඤාණකෙන මුත්ති අත්ථි. යඤ්ච තත්ථ ආපත්තිං ආපන්නො, තඤ්ච යථාධම්මො කාරෙතබ්බො. උත්තරි චස්ස මොහො ආරොපෙතබ්බො, ‘තස්ස තෙ ආවුසො අලාභා, තස්ස තෙ දුල්ලද්ධං, යං ත්වං පාතිමොක්ඛෙ උද්දිස්සමානෙ න සාධුකං අට්ඨිං<sup><a href="#footnote-33" id="footnote-ref-33" class="footnote-ref">[16]</a></sup> කත්වා මනසිකරොසී’ති. ඉදං තස්මිං මොහනකෙ පාචිත්තියං.</b></p>
  <p><b>4. යො පන භික්ඛු භික්ඛුස්ස කුපිතො අනත්තමනො පහාරං දදෙය්‍ය, පාචිත්තියං.</b></p>
  <p><b>5. යො පන භික්ඛු භික්ඛුස්ස කුපිතො අනත්තමනො තලසත්තිකං උග්ගිරෙය්‍ය, පාචිත්තියං.</b></p>
  <p><b>6. යො පන භික්ඛු භික්ඛුං අමූලකෙන සංඝාදිසෙසෙන අනුද්ධංසෙය්‍ය, පාචිත්තියං.</b></p>
  <p><b>7. යො පන භික්ඛු භික්ඛුස්ස සංචිච්ච කුක්කුච්චං උපදහෙය්‍ය<sup><a href="#footnote-34" id="footnote-ref-34" class="footnote-ref">[17]</a></sup> ‘ඉතිස්ස මුහුත්තම්පි අඵාසු භවිස්සතී’ති එතදේව පච්චයං කරිත්වා අනඤ්ඤං, පාචිත්තියං.</b></p>
  <p><b>8. යො පන භික්ඛු භික්ඛූනං භණ්ඩනජාතානං කලහජාතානං විවාදාපන්නානං උපස්සුතිං<sup><a href="#footnote-35" id="footnote-ref-35" class="footnote-ref">[18]</a></sup> තිට්ඨෙය්‍යං ‘යං ඉමෙ භණිස්සන්ති තං සොස්සාමී’ති එතදෙව පච්චයං කරිත්වා අනඤ්ඤං, පාචිත්තියං.</b></p>
  <p><b>9. යො පන භික්ඛු ධම්මිකානං කම්මානං ඡන්දං දත්වා පච්ඡා ඛීයනධම්මං ආපජ්ජෙය්‍ය, පාචිත්තියං.</b></p>
  <p><b>10. යො පන භික්ඛු සංඝෙ විනිච්ඡය කථාය වත්තමානාය ඡන්දං අදත්වා උට්ඨායාසනා පක්කමෙය්‍ය, පාචිත්තියං.</b></p>
  <p><b>11. යො පන භික්ඛු සමග්ගෙන සංඝෙන චීවරං දත්වා පච්ඡා ඛීයනධම්මං ආපජ්ජෙය්‍ය යථා සන්ථුතං භික්ඛූ සංඝිකං ලාභං පරිණාමෙන්තීංති, පාචිත්තියං.</b></p>
  <p><b>12. යො පන භික්ඛු ජානං සංඝිකං ලාභං පරිණතං පුග්ගලස්ස පරිණාමෙය්‍ය, පාචිත්තියං.</b></p>
  <div class="subhead">
    <p>සහධම්මිකවග්ගො අට්ඨමො</p>
  </div>
  <p><b>1. යො පන භික්ඛු රඤ්ඤො ඛත්තියස්ස මුද්ධාවසිත්තස්ස<sup><a href="#footnote-36" id="footnote-ref-36" class="footnote-ref">[19]</a></sup> අනික්ඛන්තරාජකෙ අනිග්ගතරතනකෙ<sup><a href="#footnote-37" id="footnote-ref-37" class="footnote-ref">[20]</a></sup> පුබ්බෙ අප්පටිසංවිදිතො ඉන්දඛීලං අතික්කාමෙය්‍ය, පාචිත්තියං.</b></p>
  <p><b>2. යො පන භික්ඛු රතනං වා රතන සම්මතං වා අඤ්ඤත්‍ර අජ්ඣාරාමා වා අජ්ඣාවසථා වා උග්ගණ්හෙය්‍ය වා උග්ගණ්හාපෙය්‍ය වා, පාචිත්තියං, රතනං වා පන භික්ඛුනා රතනසම්මතං වා අජ්ඣාරාමෙ වා අජ්ඣාවසථෙ වා උග්ගහෙත්වා වා උග්ගණ්හාපෙත්වා වා නික්ඛිපිතබ්බං, ‘යස්ස භවිස්සති, සො හරිස්සතී’ති, අයං තත්ථ සාමීචි.</b></p>
  <p><b>3. යො පන භික්ඛු සන්තං භික්ඛුං අනාපුච්ඡා විකාලෙ ගාමං පවිසෙය්‍ය අඤ්ඤත්‍ර තථාරූපා අච්චායිකා කරණීයා, පාචිත්තියං.</b></p>
  <p><b>4. යො පන භික්ඛු අට්ඨිමයං වා දන්තමයං වා විසාණමයං වා සූචිඝරං කාරාපෙය්‍ය, භෙදනකං පාචිත්තියං.</b></p>
  <p><b>5. නවං පන භික්ඛුනා මඤ්චං වා පීඨං වා කාරයමානෙන අට්ඨංගුල පාදකං කාරෙතබ්බං සුගතංගුලෙන අඤ්ඤත්‍ර හෙට්ඨිමාය අටනියා. තං අතික්කාමයතො, ඡෙදනකං පාචිත්තියං.</b></p>
  <p><b>6. යො පන භික්ඛු මඤ්චං වා පීඨං වා තූලොනද්ධං කාරාපෙය්‍ය, උද්දාලනකං පාචිත්තියං.</b></p>
  <p><b>7. නිසීදනං පන භික්ඛුනා කාරයමානෙන පමාණිකං කාරෙතබ්බං. තත්‍රිදං පමාණං, දීඝසො ද්වෙ විදත්ථියො සුගතවිදත්ථියා, තිරියං දියඩ්ඪං දසා විදත්ථි. තං අතික්කාමයතො, ඡෙදනකං පාචිත්තියං.</b></p>
  <p><b>8. කණ්ඩුපටිච්ඡාදිං පන භික්ඛුනා කාරයමානෙන පමාණිකා කාරෙතබ්බා. තත්‍රිදං පමාණං, දීඝසො චතස්සො විදත්ථියො සුගතවිදත්ථියා, තිරියං ද්වෙ විදත්ථියො, තං අතික්කාමයතො, ඡෙදනකං පාචිත්තියං.</b></p>
  <p><b>9. වස්සිකසාටිකං පන භික්ඛුනා කාරයමානෙන පමාණිකා කාරෙතබ්බා. තත්‍රිදං පමාණං, දීඝසො ඡ විදත්ථියො සුගතවිදත්ථියා, තිරියං අඩ්ඪතෙය්‍යා. තං අතික්කාමයතො, ඡෙදනකං පාචිත්තියං.</b></p>
  <p><b>10. යො පන භික්ඛු සුගතචීවරප්පමාණං චීවරං කාරාපෙය්‍ය අතිරෙකං වා, ඡෙදනකං පාචිත්තියං. තත්‍රිදං සුගතස්ස සුගතචීවරප්පමාණං, දීඝසො නව විදත්ථියො සුගතවිදත්ථියා, තිරියං ඡ විදත්ථියො. ඉදං සුගතස්ස සුගතචීවරප්පමාණං.</b></p>
  <div class="subhead">
    <p>රතනවග්ගො නවමො.</p>
  </div>
  <p>උද්දිට්ඨා ඛො ආයස්මන්තො ද්වෙනවුති පාචිත්තියා ධම්මා, තත්ථායස්මන්තෙ පුච්ඡාමි, කච්චිත්ථ පරිසුද්ධා? දුතියම්පි පුච්ඡාමි, කච්චිත්ථ පරිසුද්ධා? තතියම්පි පුච්ඡාමි, කච්චිත්ථ පරිසුද්ධා? පරිසුද්ධෙත්ථායස්මන්තො, තස්මා තුණ්හී, එවමෙතං ධාරයාමීති.</p>
  <div class="subhead">
    <p>පාචිත්තියා නිට්ඨිතා</p>
  </div>
  <ol class="footnotes">
    <li id="footnote-18">
      <p> උත්තරිං (සීහල) <a href="#footnote-ref-18">↑</a></p>
    </li>
    <li id="footnote-19">
      <p> භික්ඛුසම්මතියා (ස්‍යාම) <a href="#footnote-ref-19">↑</a></p>
    </li>
    <li id="footnote-20">
      <p> පථවිං (මරම්) <a href="#footnote-ref-20">↑</a></p>
    </li>
    <li id="footnote-21">
      <p> පාතව්‍යතාය (සීහල) <a href="#footnote-ref-21">↑</a></p>
    </li>
    <li id="footnote-22">
      <p> සහසා අභිනිසීදෙය්‍ය වා (සීහල) <a href="#footnote-ref-22">↑</a></p>
    </li>
    <li id="footnote-23">
      <p> ආමිසහෙතු භික්ඛු (සීහල) <a href="#footnote-ref-23">↑</a></p>
    </li>
    <li id="footnote-24">
      <p> භික්ඛුං එවං වදෙය්‍ය (සීහල) <a href="#footnote-ref-24">↑</a></p>
    </li>
    <li id="footnote-25">
      <p> විසීවනාපෙකො (සීහල) <a href="#footnote-ref-25">↑</a></p>
    </li>
    <li id="footnote-26">
      <p> අපච්චුද්ධාරකං (සීහල, ස්‍යාම) <a href="#footnote-ref-26">↑</a></p>
    </li>
    <li id="footnote-27">
      <p> අකටානුධම්මෙන (මරම්ම) <a href="#footnote-ref-27">↑</a></p>
    </li>
    <li id="footnote-28">
      <p> පරෙ (සීහල) <a href="#footnote-ref-28">↑</a></p>
    </li>
    <li id="footnote-29">
      <p> විවණ්ණකෙ (සීහල) <a href="#footnote-ref-29">↑</a></p>
    </li>
    <li id="footnote-30">
      <p> ඛො ආවුසො (සීහල) <a href="#footnote-ref-30">↑</a></p>
    </li>
    <li id="footnote-31">
      <p> අජානාමි (සීහල) <a href="#footnote-ref-31">↑</a></p>
    </li>
    <li id="footnote-32">
      <p> භීය්‍යොති (ඉතිපි පාඨො) <a href="#footnote-ref-32">↑</a></p>
    </li>
    <li id="footnote-33">
      <p> අට්ඨි (සීහල) <a href="#footnote-ref-33">↑</a></p>
    </li>
    <li id="footnote-34">
      <p> උප්පාදෙය්‍ය (ඉතිපි පාඨො) <a href="#footnote-ref-34">↑</a></p>
    </li>
    <li id="footnote-35">
      <p> උපස්සුති (සීහල) <a href="#footnote-ref-35">↑</a></p>
    </li>
    <li id="footnote-36">
      <p> මුද්ධාභීසිත්තස්ස (ස්‍යාම) <a href="#footnote-ref-36">↑</a></p>
    </li>
    <li id="footnote-37">
      <p> අනීහතරතනකෙ (සීහල) <a href="#footnote-ref-37">↑</a></p>
    </li>
  </ol>
  <nav class="bottom"><a class="button prev" href="4-4.html"><i class="material-icons">arrow_back</i>තිංස නිසග්ගියා පාචිත්තියා ධම්මා</a><a class="button next" href="4-6.html">චත්තාරො පාටිදෙසනීයා ධම්මා <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>