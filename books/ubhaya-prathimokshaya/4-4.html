<!DOCTYPE html>
<html>
<head>
    <meta charset="UTF-8">
    <title>තිංස නිසග්ගියා පාචිත්තියා ධම්මා - උභය ප්‍රාතිමෝක්‍ෂය</title>
    <meta name="description" content="උභය ප්‍රාතිමෝක්‍ෂය - රේරුකානේ චන්දවිමල හිමි">
    <meta property="og:type" content="article">
    <meta property="og:title" content="තිංස නිසග්ගියා පාචිත්තියා ධම්මා - උභය ප්‍රාතිමෝක්‍ෂය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="ubhaya-prathimokshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#4-4"><i class="material-icons">toc</i>උභය ප්‍රාතිමෝක්‍ෂය</a><i class="material-icons">navigate_next</i><a class="button" href="4.html">භික්ඛු පාතිමොක්ඛ පාළි</a></nav>
  <div class="heading-bar">
    <h2>තිංස නිසග්ගියා පාචිත්තියා ධම්මා</h2><i class="material-icons star-icon undefined" data-bookmark="{&quot;ids&quot;:[4,4],&quot;headings&quot;:[&quot;භික්ඛු පාතිමොක්ඛ පාළි&quot;,&quot;තිංස නිසග්ගියා පාචිත්තියා ධම්මා&quot;],&quot;book&quot;:{&quot;name&quot;:&quot;උභය ප්‍රාතිමෝක්‍ෂය&quot;,&quot;folder&quot;:&quot;ubhaya-prathimokshaya&quot;}}">star_outline</i><i class="material-icons share-icon" file-name="4-4.html">share</i>
  </div>
  <p><b>ඉමෙ ඛො පනායස්මන්තො තිංස නිසග්ගියා පාචිත්තියා ධම්මා උද්දෙසං ආගච්ඡන්ති.</b></p>
  <p><b>1. නිට්ඨිතචීවරස්මිං<sup><a href="#footnote-5" id="footnote-ref-5" class="footnote-ref">[1]</a></sup> භික්ඛුනා උබ්භතස්මිං කඨිනෙ දසාහ පරමං අතිරෙක චීවරං ධාරෙතබ්බං, තං අතික්කාමයතො නිස්සග්ගියං පාචිත්තියං.</b></p>
  <p><b>2. නිට්ඨිතචීවරස්මිං භික්ඛුනා උබ්භතස්මිං කඨිනෙ එකරත්තම්පි චෙ භික්ඛු තිචීවරෙන විප්පවසෙය්‍ය, අඤ්ඤත්‍ර භික්ඛු සම්මුතියා නිස්සග්ගියං පාචිත්තියං.</b></p>
  <p><b>3. නිට්ඨිතචීවරස්මිං භික්ඛුනා උබ්භතස්මිං කඨිනෙ භික්ඛුනො පනෙව අකාලචීවරං උප්පජ්ජෙය්‍ය, ආකංඛමානෙන භික්ඛුනා පටිග්ගහෙතබ්බං. පටිග්ගහෙත්වා ඛිප්පමෙව කාරෙතබ්බං, නො චස්ස පාරිපූරී, මාසපරමං තෙන භික්ඛුනා තං චීවරං නික්ඛිපිතබ්බං ඌනස්ස පාරිපූරියා සතියා පච්චාසාය, තතො චෙ උත්තරී<sup><a href="#footnote-6" id="footnote-ref-6" class="footnote-ref">[2]</a></sup> නික්ඛිපෙය්‍ය සතියාපි පච්චාසාය, නිස්සග්ගියං පාචිත්තියං.</b></p>
  <p><b>4. යො පන භික්ඛු අඤ්ඤාතිකාය භික්ඛුනියා පුරාණ චීවරං ධොවාපෙය්‍ය වා රජාපෙය්‍ය වා ආකොටාපෙය්‍ය වා, නිස්සග්ගියං පාචිත්තියං.</b></p>
  <p><b>5. යො පන භික්ඛු අඤ්ඤාතිකාය භික්ඛුනියා හත්ථතො චීවරං පටිග්ගණ්හෙය්‍ය අඤ්ඤත්‍ර පාරිවට්ටකා<sup><a href="#footnote-7" id="footnote-ref-7" class="footnote-ref">[3]</a></sup>, නිස්සග්ගියං පාචිත්තියං.</b></p>
  <p><b>6. යො පන භික්ඛු අඤ්ඤාතකං ගහපතිං වා ගහපතානිං වා චීවරං විඤ්ඤාපෙය්‍ය අඤ්ඤත්‍ර සමයා, නිස්සග්ගියං පාචිත්තියං. තත්ථායං සමයො; අච්ඡින්න චීවරො වා හොති භික්ඛු නට්ඨ චීවරො වා, අයං තත්ථ සමයො.</b></p>
  <p><b>7. තඤ්චෙ අඤ්ඤාතකො ගහපති වා ගහපතානි වා බහූහි චීවරෙහි අභිහට්ඨුං පවාරෙය්‍ය, සන්තරුත්තරපරමං තෙන භික්ඛුනා තතො චීවරං සාදිතබ්බං. තතො චෙ උත්තරී සාදියෙය්‍ය, නිස්සග්ගියං පාචිත්තියං.</b></p>
  <p><b>8. භික්ඛුං පනෙව උද්දිස්ස අඤ්ඤාතකස්ස ගහපතිස්ස වා ගහපතානියා වා චීවරචෙතාපන්නං<sup><a href="#footnote-8" id="footnote-ref-8" class="footnote-ref">[4]</a></sup> උපක්ඛටං හොති ‘ඉමිනා චීවරචෙතාපන්නෙන චීවරං චෙතාපෙත්වා ඉත්ථන්නාමං භික්ඛුං චීවරෙන අච්ඡාදෙස්සාමී’ති. තත්‍ර චෙ සො භික්ඛු පුබ්බෙ අප්පවාරිතො උපසංකමිත්වා චීවරෙ විකප්පං ආපජ්ජෙය්‍ය, ‘සාධු වත මං ආයස්මා ඉමිනා චීවරචෙතාපන්නෙන එවරූපං වා එවරූපං වා චීවරං චෙතාපෙත්වා අච්ඡාදෙහී ති කල්‍යාණකම්‍යතං උපාදාය, නිස්සග්ගියං පාචිත්තියං.</b></p>
  <p><b>9. භික්ඛුං පනෙව උද්දිස්ස උභින්නං අඤ්ඤාතකානං ගහපතීනං වා ගහපතානීනං වා පච්චෙක චීවර චෙතාපන්නානි උපක්ඛටානි හොන්ති, ‘ඉමෙහි මයං පච්චෙක චීවරචෙතාපන්නෙහි පච්චෙකචීවරානි චෙතාපෙත්වා ඉත්ථන්නාමං භික්ඛුං චීවරෙහි අච්ඡාදෙස්සාමා’ති. තත්‍ර චෙ සො භික්ඛු පුබ්බෙ අප්පවාරිතො උපසංකමිත්වා චීවරෙ විකප්පං ආපජ්ජෙය්‍ය, ‘සාධු වත මං ආයස්මන්තො ඉමෙහි පච්චෙක චීවරචෙතාපන්නෙහි එවරූපං වා එවරූපං වා චීවරං චෙතාපෙත්වා අච්ඡාදෙථ උභොව සන්තා එකෙනා’ති කල්‍යාණකම්‍යතං උපාදාය, නිස්සග්ගියං පාචිත්තියං.</b></p>
  <p><b>10. භික්ඛුං පනෙව උද්දිස්ස රාජා වා රාජභොග්ගො වා බ්‍රාහ්මණො වා ගහපතිකො වා දූතෙන චීවරචෙතාපන්නං පහිණෙය්‍ය, ‘ඉමිනා චීවරචෙතාපන්නෙන චීවරං චෙතාපෙත්වා ඉත්ථං නාමං භික්ඛුං චීවරෙන අච්චාදෙහී’ති.</b></p>
  <p><b>සො චෙ දූතො තං භික්ඛුං උපසංකමිත්වා එවං වදෙය්‍ය ‘ඉදං ඛො භන්තෙ ආයස්මන්තං උද්දිස්ස චීවරචෙතාපන්නං ආභතං, පතිගණ්හාතු ආයස්මා චීවරචෙතාපන්න’න්ති.</b></p>
  <p><b>තෙන භික්ඛුනා සො දූතො එවමස්ස වචනීයො ‘න ඛො මයං ආවුසො චීවරචෙතාපන්නං පතිගණ්හාම,<sup><a href="#footnote-9" id="footnote-ref-9" class="footnote-ref">[5]</a></sup> චීවරඤ්ච ඛො මයං පතිගණ්හාම කාලෙන කප්පියං’ති. සො චෙ දූතො තං භික්ඛුං එවං වදෙය්‍ය, ‘අත්ථි පනායස්මතො කොචි වෙය්‍යාවච්චකරො’ති. චීවරත්ථිකෙන භික්ඛවෙ භික්ඛුනා වෙය්‍යාවච්චකරො නිද්දිසිතබ්බො ආරාමිකො වා උපාසකො වා ‘එසො ඛො ආවුසො භික්ඛූනං වෙය්‍යාවච්චකරො’ති.</b></p>
  <p><b>සො චෙ දූතො තං වෙය්‍යාවච්චකරං සඤ්ඤාපෙත්වා තං භික්ඛුං උපසංකමිත්වා එවං වදෙය්‍ය. “යං ඛො භන්තෙ ආයස්මා වෙය්‍යාවච්චකරං නිද්දිසි සඤ්ඤත්තො සො මයා. උපසංකමතු ආයස්මා කාලෙන චීවරෙන තං අච්ඡාදෙස්සතී’ති. චීවරත්ථිකෙන භික්ඛවෙන භික්ඛුනා වෙය්‍යාවච්චකරො උපසංකමිත්වා ද්වත්තික්ඛත්තං චොදෙතබ්බො සාරෙතබ්බො ‘අත්ථො මෙ ආවුසො චීවරෙනා’ති. ද්වත්තික්ඛත්තුං චොදයමානො සාරයමානො තං චීවරං අභිනිප්ඵාදෙය්‍ය, ඉච්චෙතං කුසලං. නො චෙ අභිනිප්ඵාදෙය්‍ය චතුක්ඛත්තුං පඤ්චක්ඛත්තුං ඡක්ඛත්තුපරමං තුණ්හීභූතෙන උද්දිස්ස ඨාතබ්බං. චතුක්ඛත්තුං පඤ්චක්ඛත්තුං ඡක්ඛත්තුපරමං තුණ්හීභූතො උද්දිස්ස තිට්ඨමානො තං චීවරං අභිනිප්ඵාදෙය්‍ය, ඉච්චෙතං කුසලං. තතො චෙ උත්තරිං වායමමානො තං චීවරං අභිනිප්ඵාදෙය්‍ය, නිස්සග්ගියං පාචිත්තියං. </b></p>
  <p><b>නො චෙ අභිනිප්ඵාදෙය්‍ය, යතස්ස චීවරචෙතාපන්නං ආභතං තත්ථ සාමං වා ගන්තබ්බං දූතො වා පාහෙතබ්බොයං ඛො තුම්හෙ ආයස්මන්තො භික්ඛුං උද්දිස්ස චීවරචෙතාපන්නං පහිණිත්ථ, න තං තස්ස භික්ඛුනො කිඤ්චි අත්ථං අනුභොති. යුඤ්ජන්තායස්මන්තො සකං, මා වො සකං විනස්සා’ති. අයං තත්ථ සාමීචි.</b></p>
  <div class="subhead">
    <p>චීවරවග්ගො පඨමො</p>
  </div>
  <p><b>1. යො පන භික්ඛු කොසියමිස්සකං සන්ථතං කාරාපෙය්‍ය, නිස්සග්ගියං පාචිත්තියං.</b></p>
  <p><b>2. යො පන භික්ඛු සුද්ධකාලකානං එළකලොමානං සන්ථතං කාරාපෙය්‍ය, නිස්සග්ගියං පාචිත්තියං.</b></p>
  <p><b>3. නවං පන භික්ඛුනා සන්ථතං කාරයමානෙන ද්වෙ භාගා සුද්ධකාලකානං එළකලොමානං ආදාතබ්බා තතියං ඔදාතානං චතුත්ථං ගොචරියානං. අනාදා චෙ භික්ඛු ද්වෙ භාගෙ සුද්ධකාලකානං එළකලොමානං තතියං ඔදාතානං චතුත්ථං ගොචරියානං නවං සන්ථතං කාරාපෙය්‍ය, නිස්සග්ගියං පාචිත්තියං.</b></p>
  <p><b>4. නවං පන භික්ඛුනා සන්ථතං කාරාපෙත්වා ඡබ්බස්සානි ධාරෙතබ්බං. ඔරෙන චෙ<sup><a href="#footnote-10" id="footnote-ref-10" class="footnote-ref">[6]</a></sup> ඡන්නං වස්සානං තං සන්ථතං විස්සජ්ජෙත්වා වා අවිස්සජ්ජෙත්වා වා අඤ්ඤං නවං සන්ථතං කාරාපෙය්‍ය අඤ්ඤත්‍ර භික්ඛු සම්මුතියා, නිස්සග්ගියං පාචිත්තියං.</b></p>
  <p><b>5. නිසීදනසන්ථතං පන භික්ඛුනා කාරයමානෙන පුරාණසන්ථතස්ස සාමන්තා සුගත විදත්ථි ආදාතබ්බා දුබ්බණ්ණකරණාය. අනාදා චෙ භික්ඛු පුරාණසන්ථතස්ස සාමන්තා සුගත විදත්ථිං නවං නිසීදනසන්ථතං කාරාපෙය්‍ය, නිස්සග්ගියං පාචිත්තියං.</b></p>
  <p><b>6. භික්ඛුනො පනෙව අද්ධානමග්ගපටිපන්නස්ස එළකලොමානි උප්පජ්ජෙය්‍යුං, ආකංඛමානෙන භික්ඛුනා පටිග්ගහෙතබ්බානි. පටිග්ගහෙත්වා තියොජනපරමං සහත්තා හරිතබ්බානි<sup><a href="#footnote-11" id="footnote-ref-11" class="footnote-ref">[7]</a></sup> අසන්තෙ හාරකෙ. තතො චෙ උත්තරී<sup><a href="#footnote-12" id="footnote-ref-12" class="footnote-ref">[8]</a></sup> හරෙය්‍ය අසන්තෙපි හාරකෙ, නිස්සග්ගියං පාචිත්තියං.</b></p>
  <p><b>7. යො පන භික්ඛු අඤ්ඤාතිකාය භික්ඛුණියා එළකලොමානි ධොවාපෙය්‍ය වා රජාපෙය්‍ය වා විජටාපෙය්‍ය වා, නිස්සග්ගියං පාචිත්තියං.</b></p>
  <p><b>8. යො පන භික්ඛු ජාතරූපරජතං උග්ගණ්හෙය්‍ය වා උග්ගණ්හාපෙය්‍ය වා උපනික්ඛිත්තං වා සාදියෙය්‍ය, නිස්සග්ගියං පාචිත්තියං.</b></p>
  <p><b>9. යො පන භික්ඛු නානප්පකාරකං රූපියසංවොහාරං සමාපජ්ජෙය්‍ය, නිස්සග්ගියං පාචිත්තියං.</b></p>
  <p><b>10. යො පන භික්ඛු නානප්පකාරකං කයවික්කයං සමාපජ්ජෙය්‍ය, නිස්සග්ගියං පාචිත්තියං.</b></p>
  <div class="subhead">
    <p>කොසියවග්ගො දුතියො<sup><a href="#footnote-13" id="footnote-ref-13" class="footnote-ref">[9]</a></sup></p>
  </div>
  <p><b>1. දසාහපරමං අතිරෙකපත්තො ධාරෙතබ්බො. තං අතික්කාමයතො නිස්සග්ගියං පාචිත්තියං.</b></p>
  <p><b>2. යො පන භික්ඛු ඌනපඤ්චබන්ධනෙන පත්තෙන අඤ්ඤං නවං පත්තං චෙතාපෙය්‍ය, නිස්සග්ගියං පාචිත්තියං.</b></p>
  <p><b>තෙන භික්ඛුනා සො පත්තො භික්ඛු පරිසාය නිස්සජ්ජිතබ්බො.<sup><a href="#footnote-14" id="footnote-ref-14" class="footnote-ref">[10]</a></sup> යො ච තස්සා භික්ඛුපරිසාය පත්තපරියන්තො, සො තස්ස භික්ඛුනො පදාතබ්බො ‘අයං තෙ භික්ඛු පත්තො යාව භෙදනාය ධාරෙතබ්බො’ති. අයං තත්ථ සාමීචි.</b></p>
  <p><b>3. යානි ඛො පන තානි ගිලානානං භික්ඛූනං පටිසායනීයානි භෙසජ්ජානි, සෙය්‍යථීදං; සප්පි නවනීතං තෙලං මධු ඵාණිතං, තානි පටිග්ගහෙත්වා සත්තාහපරමං සන්නිධිකාරකං පරිභුඤ්ජිතබ්බානි. තං අතික්කාමයතො, නිස්සග්ගියං පාචිත්තියං.</b></p>
  <p><b>4. මාසො සෙසො ගිම්හානන්ති භික්ඛුනා වස්සිකසාටිකචීවරං පරියෙසිතබ්බං. අද්ධමාසො සෙසො ගිම්හානන්ති කත්වා නිවාසෙතබ්බං. ඔරෙන චෙ මාසො සෙසො ගිම්හානන්ති වස්සිකසාටිකචීවරං පරියෙසෙය්‍ය, ඔරෙනද්ධ මාසො සෙසො ගිම්හානන්ති කත්වා නිවාසෙය්‍ය, නිසග්ගියං පාචිත්තියං. </b></p>
  <p><b>5. යො පන භික්ඛු භික්ඛුස්ස සාමං චීවරං දත්වා කුපිතො<sup><a href="#footnote-15" id="footnote-ref-15" class="footnote-ref">[11]</a></sup> අනත්තමනො අච්ඡින්දෙය්‍ය වා අච්ඡින්දාපෙය්‍ය වා, නිස්සග්ගියං පාචිත්තියං.</b></p>
  <p><b>6. යො පන භික්කු සාමං සුත්වා විඤ්ඤාපෙත්වා තන්තවායෙහි චීවරං වායාපෙය්‍ය, නිස්සග්ගියං පාචිත්තියං.</b></p>
  <p><b>7. භික්ඛුං පනෙව උද්දිස්ස අඤ්ඤාතකො ගහපති වා ගහපතානි වා තන්තවායෙහි චීවරං වායාපෙය්‍ය, තත්‍ර චෙ සො භික්ඛු පුබ්බෙ අප්පවාරිතො තන්තවායෙ උපසංකමිත්වා චීවරෙ විකප්පං ආපජ්ජෙය්‍ය ‘ඉදං ඛො ආවුසො චීවරං මා උද්දිස්ස වීය්‍යති.<sup><a href="#footnote-16" id="footnote-ref-16" class="footnote-ref">[12]</a></sup> ආයතඤ්ච කරොථ විත්ථතඤ්ච අප්පීතඤ්ච සුවීතඤ්ච සුප්පවායිතඤ්ච සුවිලෙඛිතඤ්ච සුවිතච්ඡිතඤ්ච කරොථ. අප්පෙවනාම මයම්පි ආයස්මන්තානං කිඤ්චිමත්තං අනුපදජ්ජෙය්‍යාමා’ති. එවඤ්ච සො භික්ඛු වත්වා කිංචිමත්තං අනුපදජ්ජෙය්‍ය අන්තමසො පිණ්ඩපාත මත්තම්පි, නිස්සග්ගියං පාචිත්තියං.</b></p>
  <p><b>8. දසාහානාගතං කත්තිකතෙමාසික පුණ්ණමං<sup><a href="#footnote-17" id="footnote-ref-17" class="footnote-ref">[13]</a></sup> භික්ඛුනො පනෙව අච්චෙකචීවරං උප්පජ්ජෙය්‍ය, අච්චෙකං මඤ්ඤමානෙන භික්ඛුනා පටිග්ගහෙතබ්බං. පටිග්ගහෙත්වා යාව චීවරකාලසමයං නික්ඛිපිතබ්බං. තතො චෙ උත්තරි නික්ඛිපෙය්‍ය, නිස්සග්ගියං පාචිත්තියං.</b></p>
  <p><b>9. උපවස්සං ඛො පන කත්තිකපුණ්ණමං යානි ඛො පන තානි ආරඤ්ඤකානි සෙනාසනානි සාසංකසම්මතානි සප්පටිභයානි, තථාරූපෙසු භික්ඛු සෙනාසනෙසු විහරන්තො ආකංඛමානො තිණ්ණං චීවරානං අඤ්ඤතරං චීවරං අන්තරඝරෙ නික්ඛිපෙය්‍ය, සියා ච තස්ස භික්ඛුනො කොචිදෙව පච්චයො තෙන චීවරෙන විප්පවාසාය. ඡාරත්තපරමං තෙන භික්ඛුනා තෙන චීවරෙන විප්පවසිතබ්බං. තතො චෙ උත්තරි විප්පවසෙය්‍ය අඤ්ඤත්‍ර භික්ඛු සම්මුතියා, නිස්සග්ගියං පාචිත්තියං.</b></p>
  <p><b>10. යො පන භික්ඛු ජානං සංඝිකං ලාභං පරිණතං අත්තනො පරිණාමෙය්‍ය, නිස්සග්ගියං පාචිත්තියං.</b></p>
  <div class="subhead">
    <p>පත්තවග්ගො තතියො.</p>
  </div>
  <p><b>උද්දිට්ඨා ඛො ආයස්මන්තො තිංස නිස්සග්ගියා පාචිත්තියා ධම්මා, තත්ථායස්මන්තෙ පුච්ඡාමි, කච්චිත්ථ පරිසුද්ධා? දුතියම්පි පුච්ඡාමි, කච්චිත්ථ පරිසුද්ධා? තතියම්පි පුච්ඡාමි, කච්චිත්ථ පරිසුද්ධා? පරිසුද්ධෙත්ථායස්මන්තො, තස්මා තුණ්හී, එවමෙතං ධාරයාමීති.</b></p>
  <div class="subhead">
    <p>නිස්සග්ගියො පාචිත්තියා නිට්ඨිතා</p>
  </div>
  <ol class="footnotes">
    <li id="footnote-5">
      <p> නිට්ඨිත චීවරස්මිං පන (සීහල) <a href="#footnote-ref-5">↑</a></p>
    </li>
    <li id="footnote-6">
      <p> උත්තරිං (සීහල, ස්‍යාම) <a href="#footnote-ref-6">↑</a></p>
    </li>
    <li id="footnote-7">
      <p> පාරිවත්තකා (මරම්ම) <a href="#footnote-ref-7">↑</a></p>
    </li>
    <li id="footnote-8">
      <p> චීවරචෙතාපනං (ස්‍යාම) <a href="#footnote-ref-8">↑</a></p>
    </li>
    <li id="footnote-9">
      <p> පටිග්ගණ්හාම (මරම්ම) <a href="#footnote-ref-9">↑</a></p>
    </li>
    <li id="footnote-10">
      <p> ඔරෙන චෙ භික්ඛු (සීහල) <a href="#footnote-ref-10">↑</a></p>
    </li>
    <li id="footnote-11">
      <p> හාරෙතබ්බානි (ඉතිපි පාඨො) <a href="#footnote-ref-11">↑</a></p>
    </li>
    <li id="footnote-12">
      <p> උත්තරිං (සීහල) <a href="#footnote-ref-12">↑</a></p>
    </li>
    <li id="footnote-13">
      <p> එළකලොම වග්ගො (සීහල) <a href="#footnote-ref-13">↑</a></p>
    </li>
    <li id="footnote-14">
      <p> නිස්සජිතබ්බො (සීහල) <a href="#footnote-ref-14">↑</a></p>
    </li>
    <li id="footnote-15">
      <p> පච්ඡා කුපිතො (සීහල) <a href="#footnote-ref-15">↑</a></p>
    </li>
    <li id="footnote-16">
      <p> වියති (සීහල) <a href="#footnote-ref-16">↑</a></p>
    </li>
    <li id="footnote-17">
      <p> කත්තික තෙමාසි පුණ්ණමං (සීහල) <a href="#footnote-ref-17">↑</a></p>
    </li>
  </ol>
  <nav class="bottom"><a class="button prev" href="4-3.html"><i class="material-icons">arrow_back</i>ද්වෙ අනියතා ධම්මා</a><a class="button next" href="4-5.html">ද්වෙ නවුති පාචිත්තියා ධම්මා <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>